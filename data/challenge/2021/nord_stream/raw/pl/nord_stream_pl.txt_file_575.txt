pl-575
pl
2018-01-28
https://businessinsider.com.pl/finanse/gazociag-nord-stream-2-wsparcie-usa/smtxjff
Polska liczy na wsparcie USA przeciwko Nord Stream 2

Polska liczy na pomoc USA w sprawie gazociągu Nord Stream. Minister inwestycji i rozwoju Jerzy Kwieciński podkreśla, że wiele państw liczy na pomoc w zablokowaniu kontrowersyjnej inwestycji.

"To nie jest kolejna nitka gazociągu z Rosji do Niemiec . To jest próba uzależnienia (gazowego - PAP) przez Rosję Europy, ale również próba zmonopolizowania kierunku dostaw gazu przez Niemcy. To jest niebezpieczne dla bardzo wielu krajów - powiedział Kwieciński w rozmowie z Polskim Radiem 24.

Nord Stream 2 -pułapka dla krajów Europy Środkowej. Nord Stream 2 to druga nitka magistrali gazowej wybudowanej z Rosji do Niemiec. Jej długość wynosi 1200 km. Nowy gazociąg wg założeń ma być gotowy do końca 2019 r. Po tym czasie Rosja zamierza zaprzestać przesyłania gazu rurociągami biegnącymi przez terytorium Ukrainy.

Rex Tillerson oświadczył, że Polska i Stany Zjednoczone razem są przeciwne Nord Stream 2 , który podkopuje całościowe bezpieczeństwo i stabilność energetyczną Europy, zapewniając Rosji jeszcze jedno narzędzie upolitycznienia energetyki. Jerzy Kwieciński podkreśla, że polskie stanowisko w tej sprawie podziela Komisja Europejska. W listopadzie ubiegłego roku Bruksela przedstawiła propozycję nowelizacji unijnej dyrektywy gazowej, która ma jednoznacznie wskazać, że podmorskie części gazociągów na terytorium UE podlegają przepisom tzw. trzeciego pakietu energetycznego . Inicjatywa ta, zagroziłaby opłacalności projektu Nord Stream 2. KE liczyła na to, że zmiany przepisów zostaną szybko przyjęte przez kraje unijne i Parlament Europejski. Zdania krajów UE są jednak w tej materii podzielone. Dyrektywę wprost popiera 10 państw: Chorwacja, Dania, Estonia, Litwa, Łotwa, Polska, Rumunia, Słowacja, Szwecja i Wielka Brytania . Dalsze prace nad dyrektywą popierają Francja, Hiszpania i Włochy. Do nowelizacji dyrektywy negatywnie - ale nie z powodu Nord Stream 2 - nastawione są Cypr, Grecja i Finlandia. Grupa państw twardo sprzeciwiających się nowelizacji to Austria, Belgia, Holandia i Niemcy
