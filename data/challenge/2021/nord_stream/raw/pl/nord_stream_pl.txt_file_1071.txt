pl-1071
pl
2018-06-30
https://wiadomosci.onet.pl/swiat/usa-zapewniaja-niemcow-sankcje-wobec-rosji-nie-dotkna-nord-stream-2/z3sq0x8
USA zapewniają Niemców: sankcje wobec Rosji nie dotkną Nord Stream 2 Niemieckie ministerstwo gospodarki poinformowało, że sankcje nałożone przez Stany Zjednoczone na Rosję nie będą dotyczyły budowy gaozciągu Nord Stream 2. USA obiecały to niemieckiemu rządowi.

Według informacji ministerstwa USA zapewniły Berlin, że zrezygnują na razie z sankcji za budowę rurociągu Nord Stream 2 - podkreślił "Handelsblatt" w swoim wydaniu online. - Osiągnęliśmy to, że mamy obietnicę, iż projekty gazociągowe będą wyłączone z sankcji - powiedziała rzeczniczka niemieckiego resortu gospodarki. Powiedziała ona również, że osiągnięto to w konsultacjach z rządem USA . Rzeczniczka nie podała, kiedy nowe wytyczne zostały przedstawione przez stronę amerykańską. Nord Stream 2 ma powstać na dnie Bałtyku, równolegle do uruchomionego w 2011 roku gazociągu Nord Stream. Ma to być dwunitkowa magistrala gazowa o mocy przesyłowej 55 mld metrów sześciennych surowca rocznie z Rosji do Niemiec. Ma być gotowy pod koniec 2019 roku. Projektowi sprzeciwiają się Polska, kraje bałtyckie i Ukraina . Polska uważa, że inwestycja ma charakter polityczny, a jej realizacja zaburzy możliwość budowania sprawnej unii energetycznej i powoduje zwiększenie uzależnienia od rosyjskiego surowca.
