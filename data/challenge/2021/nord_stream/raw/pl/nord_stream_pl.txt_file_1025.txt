pl-1025
pl
2018-06-30
http://wyborcza.pl/7,155287,23614113,usa-obiecaly-niemcom-rezygnacje-z-sankcji-za-nord-stream-2.html?disableRedirects=true
USA obiecały Niemcom rezygnację z sankcji za Nord Stream 2

Rząd Niemiec dostał od USA gwarancje rezygnacji z nakładania sankcji na szykowany przez Gazprom bałtycki gazociąg Nord Stream 2 - oświadczyła rzeczniczka ministerstwa gospodarki Niemiec.



W piątek na konferencji prasowej rzeczniczka niemieckiego ministerstwa gospodarki Annika Einchorn ogłosiła, że Berlin dostał od rządu USA gwarancje, iż Waszyngton zrezygnuje z nakładania sankcji za pomoc w budowie gazociągu Nord Stream 2. Uchwalona latem zeszłego roku amerykańska ustawa CAATSA o sankcjach na Rosję upoważnia prezydenta USA Donalda Trumpa do nakładania sankcji za pomoc w budowie nowych rosyjskich gazociągów. W ustawie bezpośrednio wskazano też na zagrożenia dla Europy związane z szykowanym przez Gazprom bałtyckim gazociągiem Nord Stream 2 z Rosji do Niemiec. Zgodnie z ustawą CAATSA prezydent USA może nałożyć sankcje za pomoc w budowie Nord Stream 2 także na firmy z Europy czy Azji. Czytaj też: Tajne negocjacje. Putin przekona Trumpa do Nord Streamu 2? Gazowe rozmowy Moskwy z Waszyngtonem "Już wcześniej mówiliśmy, że odrzucamy sankcje eksterytorialne [dotyczące Europy]. W przypadku Rosji doszło do negocjacji ze stroną rosyjską i amerykańską. I otrzymaliśmy obietnicę od amerykańskiej strony, a chodziło głównie o projekty gazociągowe, że te projekty są na razie wyłączone spod sankcji" – powiedziała w piątek rzeczniczka niemieckiego ministerstwa gospodarki.
