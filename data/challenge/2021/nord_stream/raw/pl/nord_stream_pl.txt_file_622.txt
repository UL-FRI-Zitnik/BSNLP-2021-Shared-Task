pl-622
pl
2018-03-21
http://www.cire.pl/item,160370,1,0,0,0,0,0,szymanski-merkel-rozumie-nasze-stanowisko-w-sprawie-nord-stream-ale.html?utm_source=rss&utm_campaign=rss&utm_medium=link
Szymański: Merkel rozumie nasze stanowisko w sprawie Nord Stream, ale...

Kanclerz Merkel ma doskonałą wiedzę w jaki sposób patrzymy na Nord Stream 2, (...) doskonale rozumie nasze stanowisko, tylko - inaczej niż my - uważa, że można zrealizować projekt Nord Stream przy przyjęciu narządzi kompensujących - powiedział w środę wiceminister spraw zagranicznych Konrad Szymański w rozmowie z TVN24.

Podczas rozmowy o Nord Stream 2 na antenie TVN24 Szymański był pytany, czy dużym wsparciem dla Polski w negocjacjach z Niemcami jest stanowisko Departamentu Stanu USA, którego rzeczniczka Heather Nauert przypomniała we wtorek, że Stany Zjednoczone są przeciwne budowie gazociągu Nord Stream 2 ponieważ uważają, że projekt ten "może podkopać ogólne bezpieczeństwo energetyczne i stabilność Europy i daje Rosji dodatkowe narzędzie nacisku na państwa Europy takie jak Ukraina". "Kanclerz Merkel ma doskonałą wiedzę w jaki sposób patrzymy na Nord Stream 2, (...) doskonale rozumie nasze stanowisko, tylko - inaczej niż my - uważa, że można zrealizować projekt Nord Stream przy przyjęciu narządzi kompensujących; np. dla Ukrainy te mechanizmy polegałyby na tym, że będziemy wspólnie odpowiadali za trwałość i funkcjonalność przesyłu gazu i za jej wykorzystanie w przyszłości" - odpowiedział Szymański.

Dodał, że "my tego zaufania do Rosji nie mamy i obawiamy się, że nawet jeżeli Europa sama - a nie tylko Polska i Niemcy - wezmą tę część odpowiedzialności, to nie oznacza, że tak się stanie".
