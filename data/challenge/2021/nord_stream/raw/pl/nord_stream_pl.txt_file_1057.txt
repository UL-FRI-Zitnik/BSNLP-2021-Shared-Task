pl-1057
pl
2018-04-12
https://biznesalert.pl/ostracyzm-wobec-nord-stream-2-pierwsza-firma-reaguje-na-sankcje-usa/
Ostracyzm wobec Nord Stream 2? Pierwsze reakcje

Według niemieckiego dziennika Handelsblatt Global nowe sankcje USA zagrażają projektowi Nord Stream 2. – Nawet kanclerz Angela Merkel ma wątpliwości – podaje gazeta. Nowa czarna lista uwzględnia przyjaciół prezydenta Władimira Putina, w tym prezesa Gazpromu Aleksieja Millera. Rozmówcy Handelsblattu przekonują, że lista utrudni firmom niemieckim współpracę z niemieckimi firmami w obawie przed reakcją USA. Gazeta przedstawia precedens. Niemiecka spółka Clearstream zapewniająca wsparcie przy ugodach i postępowaniach sądowych już zgłosiła, że nie będzie współpracować z podmiotami objętymi sankcjami USA. Co z bankami? Amerykańska czarna lista wzbudziła też wątpliwości, czy niemieckie banki powinny pomóc w finansowaniu Nord Stream 2. – Nie sądzę, że gazociąg zostanie w najbliższym czasie zbudowany. Banki nie będą chciały go finansować – powiedziała Julia Pfeil, prawniczka Dentonsa. Przemysł Austrii obawia się uderzenia sankcji USA w partnera Nord Stream 2. – Sankcje gospodarcze wobec Rosji są złym środkiem i nie wiadomo, czy skutecznym – ostrzega prezes Tyrolskiej Izby Handlu Jürgen Bodenseer. – Konflikty polityczne niech będą rozwiązywane drogą polityczną. Sankcje uderzą nie tylko w firmy rosyjskie, ale ucierpią na nich podmioty z całego świata, między innymi austriackie – Strabag, OMV i Raiffeisen. Bodenseer dodaje, że sankcje podsycają agresję, szkodzą pracującej społeczności i zakłócają równowagę gospodarki. Przestrzega też przed negatywną spiralą, ponieważ z sankcjami wiążą się również symetryczne działania odwetowe. Nord Stream 2. Projekt Nord Stream 2 zakłada budowę gazociągu z Rosji do Niemiec przez Morze Bałtyckie. Ma on osiągnąć przepustowość 55 mld m sześc. rocznie. Pomimo rosnącej krytyki w Europie, Niemcy nie wycofują poparcia dla tego przedsięwzięcia. Kanclerz Merkel przyznała jednak, że ma on aspekt polityczny i nie może doprowadzić do porzucenia dostaw przez Ukrainę, zależną od przychodów z przesyłu gazu z Rosji.
