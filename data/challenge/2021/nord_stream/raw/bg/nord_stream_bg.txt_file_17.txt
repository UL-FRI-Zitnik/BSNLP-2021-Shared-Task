bg-17
bg
2018-02-01
https://www.investor.bg/evropa/334/a/germaniia-razreshi-stroitelstvoto-na-severen-potok-2-254959/
Германия разреши строителството на "Северен поток" 2

Германия е дала разрешение за строителството на отсечката на "Северен поток" 2 в своите териториални води, съобщи проектната компания Nord Stream 2, цитирана от Ройтерс. Отсечката е с дължина от 55 километра. Общата дължина на газопровода е 1 200 километра и тръбите минават през територията на Финландия, Дания, Швеция, Русия и Германия.

"Това е ключово решение, което сега дава възможност да започнем строителството на най-важния участък от новия морски газопровод "Северен поток" 2 в териториалните води на Германия и приемния терминал в Грайфсвалд", коментира малко по-късно ръководителят на "Газпром" Алексей Милер, цитиран от ТАСС. "Газпром" е основен акционер в проекта. В него участват и западни компании - Engie, OMV, Royal Dutch Shell, Uniper и Wintershall. Вчера стана ясно, че те са през 2017 година. От проектната компания съобщиха, че очакват и другите държави, през чиято територия преминава газопроводът, да дадат своето разрешение и строителството да започне, както е планирано през 2018 година. Разширението на "Северен поток" предизвиква сериозно разделение в ЕС. Преди няколко дни Полша поиска санкциите на САЩ да обхванат и проекта, за който в Централна и Източна Европа се вярва, че ще повиши зависимостта на общността от руския природен газ. Европейски институции също са против газопровода с мотива, че той не отговаря на европейските политики, които си поставят в Брюксел. Русия планира изграждането на още две тръби по дъното на Балтийско море. Планираният капацитет е 55 млрд. куб. метра годишно. В Москва са категорични, че проектът е икономически, а не политически.
