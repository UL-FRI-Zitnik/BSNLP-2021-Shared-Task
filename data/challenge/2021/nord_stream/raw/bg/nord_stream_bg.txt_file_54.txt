bg-54
bg
2018-04-09
https://www.24chasa.bg/novini/article/6786324
Въпреки скандала "Скрипал" Германия одобри окончателно "Северен поток 2"

Макар Меркел да гони русикте дипломати, икономическите интереси на Германия остават непокътнати, тъй като германските власти дадоха крайно одобрение за строителството на новия газопровод от Русия по дъното на Балтийско море „Северен поток 2“, пише турският вестник Daily Sabah. Федералната агенция за морска навигация и хидрография даде одобрението си, след като изследва търговското значение и въздействието върху околната среда на „Северен поток 2“, се казва в изявление на Агенцията, предаде "Фокус". На германска територия попадат 85 километра от газопровода. Все още се очаква одобрението на Русия, Финландия, Дания и Швеция. Проектът остава спорен както в самата Германия, така и в Европейския съюз. Полша и Балтийските страни се опасяват, че той ще засили влиянието на Русия върху Съюза. Дължината на целия газопровод е 1 225 километра и е с капацитет от общо 55 млрд. куб. метра годишно. Двете тръби ще бъдат построени успоредно на функциониращия в момента „Северен поток“, който беше въведен в експлоатация през 2011 година. Стойността на газопровода е 9,5 млрд. евро. Проектната компания Nord Stream 2 AG ще реализира проекта. В нея единствен акционер е „Газпром“, а финансови инвеститори са европейските гиганти Engie, OMV, Shell, Uniper и германската Wintershall, която е част от холдинга BASF. Европа е разделена за "Северен поток" 2. Повечето страни в Източна Европа се опасяват, че газопроводът ще засили зависимостта на ЕС от руския природен газ. Германия е един от лобистите за проекта. В Москва пък са категорични, че газопроводът ще бъде построен изцяло на икономически принцип.
