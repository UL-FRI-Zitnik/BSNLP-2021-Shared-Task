sl-4
sl
2019-02-07
https://www.dnevnik.si/1042861775/svet/merklova-s-premierji-visegrajske-cetverice-predvsem-o-brexitu
Merklova s premierji višegrajske četverice predvsem o brexitu

Merklova je poudarila, da lahko Evropska unija in Velika Britanija še vedno dosežeta dogovor o urejenem brexitu tudi brez ponovnega odpiranja izstopnega sporazuma. Povedala je še, da bo unija storila vse, da bi dosegli urejen izstop. Mora pa EU po njenih besedah spoštovati celovitost evropskega enotnega trga in zaščititi državo članico Irsko, navaja nemška tiskovna agencija dpa.

Govorili so tudi o migracijah, pri čemer so Slovaška, Madžarska, Poljska in Češka v preteklosti ostro kritizirale nemško migracijsko politiko. Danes pa so višegrajske države z Nemčijo napovedale skupen razvojni projekt v Maroku, namenjen zajezitvi migracij. To po mnenju Merklove kaže, da lahko te štiri države z Nemčijo »tesno sodelujejo tudi na tem področju«. V Bratislavi se je nemška kanclerka odzvala tudi na poročila, da Francija nič več ne podpira gradnje rusko-nemškega plinovoda Severni tok 2. Pariz je namreč napovedal podporo novi evropski direktivi o plinovodih, ki bi lahko, če bo sprejet, zapletel gradnjo Severnega toka 2.

Dejala je, da ni nič novega, da so o tem plinovodu različna mnenja. Za Nemčijo je pomembno, da Ukrajina ostane tranzitna država za ruski plin, je še poudarila glede glavne skrbi Kijeva in Washingtona. Zavrnila je navedbe, da bi zaradi Severnega toka 2 Nemčija in EU postali odvisni od Rusije. Do tega plinovoda so kritične tudi Slovaška, Češka, Madžarska in Poljska, a so bili premierji teh držav danes na novinarski konferenci precej zadržani glede te teme, še navaja dpa.

Z današnjim srečanjem so sicer obeležili 30. obletnico padca berlinskega zidu. Merklova je glede tega poudarila, da je politični preobrat v višegrajskih državah pomembno prispeval mirni ponovni združitvi Nemčije.
