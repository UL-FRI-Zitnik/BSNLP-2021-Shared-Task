sl-2
sl
2018-11-29
https://www.dnevnik.si/1042848463/svet/porosenko-pozval-nato-naj-napoti-ladje-v-azovsko-morje
Porošenko pozval Nato, naj napoti ladje v Azovsko morje

Porošenko je v pogovoru za nemški tabloid Bild dejal: »Nemčija je ena najmočnejših zaveznic in upamo, da bodo države Nata pripravljene poslati svoje ladje v Azovsko morje v podporo Ukrajini in ji zagotoviti varnost.«

V Ukrajini od srede v desetih regijah velja 30-dnevno vojno stanje, ki ga je Porošenko razglasil, parlament pa potrdil po nedeljskem incidentu, ko je ruska obalna straža v Kerški ožini pri nezakonito priključenem polotoku Krim zasegla tri ukrajinska vojaška plovila. Ta so iz Črnega morja plula v ukrajinsko pristanišče Mariupol v Azovskem morju. Pri tem je bilo zajetih 24 ukrajinskih mornarjev, v posredovanju pa so bili najmanj trije ranjeni.

»Putin sebe vidi kot ruskega carja«

Porošenko je ruskega predsednika Putina obtožil, da želi anektirati celotno Ukrajino, poročajo tuje tiskovne agencije. Zavrnil je obtožbe Rusije, da je bilo vplutje ladij ukrajinske mornarice v Kerško ožino provokacija, ki naj bi jo spodbudile ukrajinske oblasti pred predsedniškimi volitvami v Ukrajini prihodnje leto.

»Ne verjemite Putinovim lažem,« je izjavil za Bild. »Putin želi nazaj stari ruski imperij. Sebe vidi kot ruskega carja, njegovo carstvo pa ne more funkcionirati brez Ukrajine. Vidi nas kot kolonijo,« je dejal Porošenko.

Ukrajinski predsednik je Nemčijo, ki je največji kupec plina v Moskvi, pozval, naj zaustavi izgradnjo plinovoda pod morjem, ki bi Rusiji omogočil dobavo plina mimo ozemlja Ukrajine. »Potrebujemo močno, odločno in jasno reakcijo na agresivno obnašanje Rusije,« je dejal Porošenko. To po njegovem mnenju pomeni tudi zaustavitev projekta plinovoda Severni tok 2.
