sl-57
sl
2018-03-27
https://www.dnevnik.si/1042816464/posel/novice/nemske-oblasti-dokoncno-odobrile-gradnjo-plinovoda-severni-tok-2
Nemške oblasti dokončno odobrile gradnjo plinovoda Severni tok 2

Nemška agencija za pomorstvo in hidrografijo je po študiji o vplivih na okolje in trgovanje odobrila gradnjo 31-kilometrskega dela plinovoda v nemški izključni gospodarski coni v Baltskem morju, poroča francoska tiskovna agencija AFP. Skupna dolžina dela plinovoda na nemškem ozemlju bo sicer znašala 85 kilometrov, celoten plinovod pa bo dolg 1225 kilometrov.

V podjetju Nord Stream 2 AG, ki so ga ustanovili za gradnjo in upravljanje plinovoda, so izrazili zadovoljstvo ob današnji odločitvi nemških oblasti. V hčerinski družbi ruskega plinskega giganta Gazprom so izrazili tudi upanje, da bodo v prihodnjih mesecih projekt odobrile še Rusija, Finska, Danska in Švedska. S plinovodom Severni tok 2 želijo do leta 2019 podvojiti zmogljivosti plinovoda Severni tok 1. Plin bo po novem plinovodu v Baltskem morju pritekal neposredno v Nemčijo in ne bo prečkal Ukrajine.

Nasprotujejo mu EU, Poljska in baltske države

Te se bojijo, da se bo s tem povečal ruski vpliv v uniji. Nemška kanclerka Angela Merkel, ki se z nasprotovanjem plinovodu sooča tudi doma, je lani zatrdila, da ta projekt ne predstavlja nevarnosti in bo prispeval k razpršenosti oskrbovalnih virov.

Današnja odobritev prihaja v času, ko se je več zahodnih držav odločilo za izgon več kot 100 ruskih diplomatov, med njimi tudi štirih iz Nemčije, zaradi domnevne ruske odgovornosti za zastrupitev nekdanjega ruskega agenta Sergeja Skripala v Veliki Britaniji. V veljavi pa so tudi sankcije EU proti Rusiji zaradi njene vpletenosti v konflikt v Ukrajini.
