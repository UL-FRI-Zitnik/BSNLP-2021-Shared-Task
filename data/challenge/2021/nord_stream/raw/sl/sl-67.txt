sl-67
sl
2019-12-31
https://www.vecer.com/zemeljski-plin-boj-med-zda-in-rusijo-za-evropski-trg-10109733
Zemeljski plin: Boj med ZDA in Rusijo za evropski trg

Rusija svoj plin že dobavlja neposredno v Nemčijo po plinovodu Severni tok 1, do konca 2020 pa naj bi bila zaključena gradnja druge cevi tega plinovoda Severni tok 2.

Rusi gradijo plinovode, po katerih bodo lahko mimo Ukrajine dobavljali plin v EU, Američani, ki želijo pridobiti čim več evropskega trga, jih skušajo izriniti s sankcijami.

Oskrba EU z zemeljskim plinom ni le gospodarsko vprašanje, ampak tudi politično. Za prodajo plina v EU se v zadnjih letih vse ostreje borijo ZDA in Rusija. Rusija skuša položaj na evropskem plinskem trgu okrepiti z gradnjo plinovodov, po katerih bo lahko neposredno dobavljala plin v Evropo. Izogniti se hoče predvsem tranzitu prek Ukrajine. Zaradi sporov s to državo so porabniki v EU, tudi v Sloveniji, pred leti sredi zime dvakrat že ostali na hladnem.

Od novembra 2011 Rusija svoj plin že dobavlja neposredno v Nemčijo po plinovodu Severni tok 1. V zaključku je gradnja druge cevi tega plinovoda Severni tok 2, ki bo njegovo zmogljivost podvojila. Odprtje te cevi je predvideno do konca leta 2020. Turčija pa je pred dvema letoma začela graditi plinovod Turški tok, ki bo prav tako mimo Ukrajine omogočal dobavo ruskega plina v Evropo. Po prvi cevi, ki je že dokončana, bodo z letom 2020 Rusi začeli dobavljati plin kupcem v Turčiji. Po drugi cevi, ki bo potekala prek Bolgarije in Srbije do Madžarske, bodo ruski plin dobivali kupci v EU. Rusija je za oskrbo držav na Balkanu mimo Ukrajine najprej načrtovala plinovod Južni tok, katerega krak naj bi šel tudi prek Slovenije. Temu projektu se je leta 2014 odpovedala zaradi nasprotovanja EU.

ZDA so najprej skušale zmanjšanje odvisnosti EU od ruskega plina doseči s plinovodom Nabucco, ki bi EU povezal z nahajališči plina v državah ob Kaspijskem morju in na Bližnjem vzhodu. Ta projekt je leta 2013 neslavno propadel. Takrat ZDA še niso imele lastnega plina za izvoz. Ko so v Bruslju na vrhuncu druge plinske krize zaradi spora med Rusijo in Ukrajino leta 2014 predsednika ZDA Baracka Obamo prosili za pomoč, jim je ta hladno odgovoril, da jim ne more pomagati, saj plin prodajajo zasebna podjetja. Mednarodna agencija za energijo (IEA) zdaj napoveduje, da bodo ZDA v obdobju od leta 2011 do 2040 svojo proizvodnjo zemeljskega plina povečale za 44 odstotkov. To jim omogoča uporaba tehnologije hidravličnega lomljenja (fracking). Zdaj politika v Washingtonu nima več zadržkov, da zasebnim podjetjem zagotovi čim večji kolač na evropskem trgu. Uvedbo sankcij proti podjetjem in posameznikom, ki sodelujejo pri gradnji plinovodov Severni tok 2 in Turški tok, so v kongresu podprli tako poslanci republikanske kot demokratske stranke.

Ameriški kongres je uvedbo sankcij vključil v 738 milijard dolarjev vreden proračunski predlog za Pentagon, ki ga je predsednik Donald Trump podpisal pred božičnimi prazniki. V zakonu po poročanju STA piše, da je Severni tok 2, prek katerega bo plin pritekel do Nemčije, orodje prisile oziroma politični vzvod, ki bo oslabil vezi ZDA z Nemčijo in Evropo. Problematizirajo tudi plinovod Turški tok, ki naj bi dobavljal plin prek Črnega morja v Turčijo in od tam v vzhodno Evropo. Medtem ko Nemci pravijo, da bodo sankcije ZDA upočasnile dokončanje plinovoda Severni tok 2, Rusi trdijo, da ga bodo dokončali sami. Ruski minister za energijo Alexander Nowak je pred dnevi dejal, da bo dokončan do konca leta 2020. Do uvedbe sankcij ZDA so že dogradili 80 odstotkov plinovoda.

EU je vse bolj odvisna od uvoza plina, saj se ji lastna proizvodnja zmanjšuje. Po podatkih evropskega statističnega urada Eurostat se je v letu 2018 glede na leto 2017 zmanjšala za 8,1 odstotka. Odvisnost EU od uvoženega plina se je v enakem času povečala s 74,4 na 77,9 odstotka. Uvoz plina v EU se je lani v primerjavi s predlani po podatkih Eurostata povečal za 0,8 odstotka. Iz Norveške je EU lani uvozila 30,2 odstotka vsega plina, iz Rusije 20,5 odstotka. Ob tem analitiki Eurostata navajajo, da je ob upoštevanju dejstva, da večina plina, ki ga EU uvozi iz Ukrajine in Belorusije, prihaja iz Rusije, uvoz iz te države je dejansko večji od uvoza iz Norveške. ZDA svoj plin v EU dobavljajo prek terminalov za utekočinjeni plin. Petroleum Economist je avgusta letos poročal, da Evropska komisija sofinancira gradnjo vedno novih terminalov, med njimi je tudi tisti na hrvaškem otoku Krku, čeprav zmogljivosti obstoječih še zdaleč niso izkoriščene.

Dobava v Slovenijo

"Trenutno dobava zemeljskega plina v Slovenijo poteka iz Rusije in posameznih vozlišč evropskega plinskega trga, in sicer kot kombinacija, dolgoročnih pogodb in kratkoročnih nakupov. Iz Avstrije zemeljski plin fizično priteče prek vstopne točke Ceršak, iz Italije pa na vstopni točki Šempeter. Zemeljski plin, ki se nahaja na trgovalnih vozliščih evropskega trga, je črpan tako v Evropi kot tudi v Severni Afriki in Rusiji," navajajo v Geoplinu. Z ruskim plinskim gigantom Gazprom so aprila lani podpisali pogodbo o dobavi plina v Slovenijo za obdobje od 1. januarja 2018 do 1. januarja 2023.
