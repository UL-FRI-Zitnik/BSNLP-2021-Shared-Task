sl-30
sl
2019-12-02
https://www.dnevnik.si/1042915743/svet/putin-in-xi-odprla-prvi-plinovod-med-rusijo-in-kitajsko
Putin in Xi odprla prvi plinovod med Rusijo in Kitajsko

»Današnji dogodek je pomemben in resnično zgodovinski ne samo za globalni energetski trg, ampak predvsem za nas in za vas, za Rusijo in Kitajsko,« je na slovesnosti ob odprtju plinovoda, ki so jo prenašali po televiziji, povedal Putin.

Xi pa je poudaril, da ta projekt predstavlja zgled sodelovanja med državama, ki koristi obema stranema. »Razvoj kitajsko-ruskih vezi je in bo zunanjepolitična prioriteta obeh naših narodov,« je povedal po poročanju francoske tiskovne agencije AFP.

Izvršni direktor Gazproma Aleksej Miller je na slovesnosti delavcem odredil, naj odprejo ventil, tako da je plin stekel proti Kitajski. »Plin gre v plinovodni sistem Ljudske republike Kitajske,« je ob tem dejal Miller. Plin potuje s Čajandinskega plinskega polja v pokrajini Jakutija do kompresorske postaje blizu Blagoveščenska v bližini meje med državama in nato na Kitajsko.

Gradnja 3000 kilometrov dolgega plinovoda je stekla septembra 2014

Gazprom in kitajski energetski koncern China National Petroleum Corporation sta 30-letni dogovor o dobavah ruskega plina Kitajski podpisala maja 2014 po desetletju pogajanj. Gradnja 3000 kilometrov dolgega plinovoda je stekla septembra 2014. Plinovod bo polno operativen leta 2025, prek njega pa bo lahko Rusija Kitajski dobavila 38 milijard kubičnih metrov plina na leto.

Rusija namerava kmalu zagnati še dva plinovoda, po katerih bo plin Evropi dostavljala mimo Ukrajine. Januarja prihodnje leto bodo predvidoma zagnali Turški tok, po katerem bodo plin dostavljali Turčiji. Severni tok 2, po katerem bodo plin dobavljali Nemčiji, pa naj bi zagnali sredi leta 2020.
