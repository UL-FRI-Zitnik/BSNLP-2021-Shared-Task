sl-64
sl
2019-12-19
http://www.politikis.si/2019/12/putin-odgovarjal-novinarjem-in-spregovoril-tudi-o-trumpu-in-podnebnih-spremembah/
Putin odgovarjal novinarjem in spregovoril tudi o Trumpu in podnebnih spremembah

Ruski predsednik Vladimir Putin je na današnji redni letni novinarski konferenci v Moskvi menil, da ustavna obtožba ne bo odnesla ameriškega predsednika Donalda Trumpa. V odgovorih na vprašanja domačih in tujih novinarjev je tudi dejal, da nihče ne pozna vzroka globalnih podnebnih sprememb, poročajo tuje tiskovne agencije.

Novinarska konferenca, ki običajno traja več ur, se je tokrat začela z vprašanjem o podnebnih spremembah. Putin je izpostavil, da nihče ne pozna vzroka globalnih podnebnih sprememb, da pa moramo storiti vse, da bi kar najbolj zmanjšali njihov vpliv. Priznal je tudi, da te spremembe predstavljajo nov izziv za Rusijo, saj ogrožajo ruska mesta na območju večnega ledu.

Ruski predsednik je tudi izrazil pričakovanje, da bo Trump ostal na položaju, čeprav je predstavniški dom ameriškega kongresa izglasoval ustavno obtožbo proti njemu. Kot je dejal, ustavna obtožba temelji na izmišljenih očitkih proti Trumpu, poleg tega jo mora potrditi še senat, kjer imajo republikanci večino. Menil je še, da gre za notranjepolitične boje, ki se bodo nadaljevali.

Dejal je tudi, da je Rusija z ZDA pripravljena skleniti nov sporazum Start o jedrski razorožitvi. “Mi smo dali svoje predloge,” je izpostavil in dodal, da niso prejeli nobenega odgovora nanje. Ponovil je, da je Rusija tudi pripravljena podaljšati sedanji sporazum.

Ruskega predsednika tudi skrbijo izjave ukrajinskega predsednika Vladimirja Zelenskega o možnosti revizije sporazuma iz Minska za končanje vojne in normalizacijo odnosov na vzhodu Ukrajine. Ukrajina po Putinovem mnenju potrebuje neposredni dialog z oblastmi na vzhodu Ukrajine, a oblasti v Kijevu tega ne želijo. Zatrdil je tudi, da v Donecku ni tujih vojakov, so pa po njegovih besedah na obeh straneh tudi plačanci.

Putin je zatrdil, da Rusija želi obdržati tranzit plina čez Ukrajino tudi po začetku delovanja novih plinovodov Severni tok, Severni tok 2 in Turški tok, ki bodo obšli Ukrajino. Projekt izgradnje plinovoda Severni tok 2 namerava Rusija zaključiti kljub ameriškim sankcijam, Putin pa je danes napovedal, da bo Moskva na ameriške sankcije ustrezno odgovorila.

Ruski predsednik se je tudi zavzel za normalizacijo odnosov z Evropsko unijo. Na vprašanje o odnosih s Kitajsko pa je zagotovil, da Moskva in Peking ne načrtujeta vzpostavitve vojaškega zavezništva. “S Kitajsko nimamo vojaškega zavezništva niti ga ne nameravamo vzpostaviti,” je poudaril. Je pa povedal, da Rusija Kitajski pomaga vzpostaviti sistem zgodnjega obveščanja za rakete, ki bi bil izključno v obrambne namene.

Komentiral je tudi odločitev Svetovne antidopinške agencije (WADA) o izključitvi ruskih športnikov z velikih športnih tekmovanj, češ da je nepravična in v nasprotju z zdravo pametjo. Po njegovem bi morali zaradi dopinga kaznovati posameznike, ne pa da zaradi tega trpijo vsi športniki.

Izrazil je tudi nasprotovanje temu, da bi posmrtne ostanke nekdanjega sovjetskega voditelja Vladimirja Iljiča Lenina prekopali iz njegovega mavzoleja na moskovskem Rdečem trgu, vsaj dokler so že živi ljudje, ki svojo usodo povezujejo z določenimi dosežki iz obdobja Sovjetske zveze.

Namignil je tudi, da se leta 2024 ne bo potegoval za nov predsedniški mandat, poroča francoska tiskovna agencija AFP. Pripomnil je namreč, da bi bilo treba spremeniti besedilo ustave glede predsedniškega mandata. Zdaj zakonodaja določa, da ima lahko predsednik le dva zaporedna predsedniška mandata, Putin pa je danes menil, da bi morali iz besedila odstraniti besedo zaporedna. Urednica ruskega Russia Today ter poznavalka Kremlja Margarita Simonjan je po poročanju AFP ocenila, da so Putinove besede dokaz, da se ne bo znova potegoval za predsedniški mandat.

Putin je bil sicer ruski predsednik dva zaporedna mandata med letoma 2000 in 2008, nato je bil štiri leta premier, od leta 2012 pa je spet na predsedniškem položaju – drugi zaporedni mandat se mu izteče leta 2024.

To je bila že 15. Putinova letna novinarska konferenca, zanjo pa je bilo akreditiranih rekordnih 1895 novinarjev. Trajala je štiri ure in 18 minut.

Prvo tovrstno novinarsko konferenco je Putin imel leta 2001, na njej je bilo 500 novinarjev in je bila najkrajša doslej, saj je trajala uro in 35 minut. Od leta 2004 so bile vse daljše od treh ur, najdlje pa je Putin na vprašanja novinarjev odgovarjal leta 2008 – štiri ure in 40 minut, navaja ruska tiskovna agencija Tass.
