sl-26
sl
2019-06-05
http://www.politikis.si/2019/06/perry-za-razprsitev-energetskih-virov-drzav-srednje-in-vzhodne-evrope/
Perry za razpršitev energetskih virov držav Srednje in Vzhodne Evrope

Ameriški minister za energetiko Rick Perry se je ob današnjem obisku vrha pobude Tri morja v Ljubljani zavzel za večjo razpršenost energetskih virov držav Srednje in Vzhodne Evrope. Te morajo, kot je dejal, zmanjšati svojo odvisnost od plina z vzhoda, priložnost za to pa poleg ameriškega plina vidi v ameriških jedrskih reaktorjih.

Perry je v današnjem pogovoru z novinarji izpostavil pomen varne in suverene Evrope za ZDA. Želi si Evrope brez gospodarskih, varnostnih, energetskih in političnih pritiskov z vzhoda, ki, kot je večkrat dejal, med drugim prihajajo v obliki groženj s prekinitvijo dobave ruskega plina. Prav zato ZDA podpirajo pobudo Tri morja in oblikovanje energetske unije, s katero bi povečali energetsko varnost in stabilnost v regiji.

Administracija ameriškega predsednika Donalda Trump si, kot je poudaril, prizadeva tudi za oblikovanje močnejšega čezatlantskega energetskega sodelovanja. Pri tem Perry ni skrival, da si želijo ZDA še povečati izvoz utekočinjenega zemeljskega plina v Evropo, ki je že sedaj predstavlja največji trg za ameriški utekočinjen zemeljski plin. “Samo v prvem četrtletju leta smo v EU pripeljali 40 pošiljk plina, kar je osupljiva števila, rast pa se bo še nadaljevala z izgradnjo infrastrukture,” je ocenil ameriški minister za energetiko.

Povpraševanje po ameriškem plinu v Evropi bo, kot predvideva, raslo tudi v prihodnje. “Če se bodo Nemci popolnoma odrekli jedrskemu gorivu, obstajata dve možnosti: Ali bodo ugasnili luči, ali pa posegli po utekočinjenim zemeljskem plinu,” je ocenil. Na vprašanje, ali bodo ZDA lahko tudi v prihodnje konkurirale Rusiji pri nizkih cenah plina, je odgovoril, da bo pritisk na cene vedno prisoten, vendar pa so ameriške zaloge plina ogromne. “Tudi če bi Rusija nadaljevala z umetnim zniževanjem cen plina, jim ga bo prej ali slej zmanjkalo,” je ocenil.

“Menimo, da je slaba ideja, da se nekdo zanaša le na en vir energije,” je dejal Perry, ki je ob tem izrazil ameriško nenaklonjenost izgradnji plinovoda Severni tok 2, saj meni, da bo to le še en vzvod, s katerim bo Rusija lahko Evropi znova grozila s prekinitvijo dobave plina.

ZDA želijo z “evropskimi prijatelji”, kot je Perry označil države Srednje in Vzhodne Evrope, krepiti tudi sodelovanje na področju jedrske energije, ki je po njegovih besedah čistejši vir energije, z napredkom in razvojem novih tehnologij pa tudi varen način pridobivanja električne energije. “Vsi se zavzemamo za isti cilj izboljšanja podnebja, pri tem pa bodo ključno vlogo odigrale jedrske elektrarne, ki ozračja ne onesnažujejo z izpusti,” je poudaril.

Perry želi zato v okviru današnjega obiska med slovenskimi odločevalci povečati zanimanje za ameriške male modularne jedrske reaktorje, ki naj bi predstavljali prihodnost jedrske energije. “Slovenija je odličen trg za takšen tip tehnologije, ki bo močno spremenila sektor,” je ocenil.

Pri tem se Perry ni mogel izogniti vprašanju, ali naj Slovenija pri morebitni gradnji drugega bloka jedrske elektrarne raje poseže po ameriških reaktorjih in ne reaktorjih kitajskih ali katerih drugih proizvajalcev. “Jasno je, da najboljša tehnologija prihaja iz ZDA. Westinghouse izdeluje najboljše reaktorje na svetu,” je dejal. Ob tem je spomnil, da so izdelali tudi reaktor za Nuklearno elektrarno Krško, kjer pa bo potrebna izgradnja novega bloka.

Napredek ameriške tehnologije na tem področju je Perry danes že predstavil slovenskemu premierju Marjanu Šarcu in pa predsedniku republike Borutu Pahorju, ki sta po njegovih besedah zelo zainteresiran za nove, varnejše in učinkovitejše oblike pridobivanja energije. Ob tem je zagotovil, da je Slovenija pomembna partnerica ZDA. “Morda Slovenija ne pride na radarje vseh držav, za ZDA pa je to pomembna država, s katero želimo še krepiti stike,” je dejal.

Perry, ki je v Ljubljano pripotoval danes, bo popoldne med drugim sodeloval na predsedniškem panelu v okviru vrha pobude Tri morja, na katerem bodo govorili o EU med Baltikom, Jadranom in Črnim morjem ter odzivanju na tranzicijske in geopolitične izzive.
