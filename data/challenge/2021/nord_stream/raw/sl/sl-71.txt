sl-71
sl
2019-02-16
http://www.politikis.si/2019/02/merklova-v-munchnu-posvarila-pred-razpadom-mednarodnih-struktur/
Merklova v Münchnu posvarila pred razpadom mednarodnih struktur

Nemška kanclerka Angela Merkel je danes na münchenski varnostni konferenci posvarila pred razpadom mednarodnih političnih struktur in pozvala h krepitvi mednarodnega sodelovanja. Poudarila je tudi pomen zveze Nato, ki v trenutnih razburkanih časih predstavlja sidro stabilnosti, poročajo tuje tiskovne agencije.

“Ne moremo jih preprosto zrušiti,” je nemška kanclerka dejala o mednarodnih strukturah. “Obstajajo namreč številni konflikti, ki predstavljajo izziv,” je dodala.

“Moramo razmišljati o sodelovalnih strukturah. Vojaška komponenta je ena od njih,” je nadaljevala ter se zavzela za krepitev Nata. Severnoatlantsko zavezništvo namreč po njenem prepričanju predstavlja skupnost vrednot in sidro stabilnosti v teh razburkanih časih.

Ob tem je Merklova nakazala, da bo Nemčija povečala izdatke za obrambo, a je dodala, da je enako pomembna tudi razvojna pomoč. Pomembno je namreč reševati probleme tam, kjer nastajajo, je dodala.

V nagovoru na konferenci je bila kanclerka kritična do ZDA, ki načrtujejo delen umik svojih vojakov iz Afganistana. Tovrstna poteza bi po njenem prepričanju ogrozila celotno operacijo in varnostne razmere v tej državi. S tem je spomnila na nedavna svarila Nemčije, da je posredovanje nemških vojakov v tej državi v veliki meri odvisno tudi od ameriških zmogljivosti.

Tudi umik ameriških vojakov iz Sirije bo imel posledice v regiji, je še opozorila Merklova. “Ali je dobra ideja, da se Američani nenadoma in hitro umaknejo iz Sirije? Ali bo to ponovno okrepilo sposobnosti Irana in Rusije, da širita svoj vpliv,” je dejala.

Zahodne partnerje je kanclerka posvarila pred okrnitvijo odnosov z Rusijo, saj da se bo Moskva nato osredotočila popolnoma na sodelovanje s Kitajsko. Ponovno je branila tudi izgradnjo plinovoda Severni tok 2, saj so že v času hladne vojne uvažali plin iz Rusije in ne vidi razloga, zakaj bi se moralo to sedaj spremeniti. Do uvažanja ruskega plina so sicer najbolj kritični v ZDA.

Pred kritikami iz ZDA je Merklova branila tudi Iran in jedrski dogovor. Sicer se strinja z Američani, da je treba izvajati pritisk na Iran, vendar niso na isti strani glede načina izvajanja pritiska. Po pozivih ameriškega podpredsednika Mika Pencea evropskim državam, naj odstopijo od iranskega jedrskega sporazuma, je Merklova danes pozvala k njegovi ohranitvi.

Kritike na račun ZDA so se nadaljevale, ko je Merklova dejala, da ne razume, kako da ZDA uvajajo posebne carine na vozila, uvožena iz Evrope, pod pretvezo, češ da ta predstavljajo grožnjo varnosti v državi. “Mi smo ponosni na naše avtomobile in imamo pravico, da smo,” je dejala.

V bavarski prestolnici se danes nadaljuje tradicionalna varnostna konferenca, ki se je udeležuje tudi slovenski predsednik Borut Pahor. Udeleženci bodo danes na panelih razpravljali o nadzoru orožja, neširjenju jedrskega orožja in razorožitvi, razmerah v jugovzhodni in vzhodni Evropi ter podnebnih spremembah.
