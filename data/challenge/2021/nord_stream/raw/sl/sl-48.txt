sl-48
sl
2019-12-21
https://www.24ur.com/novice/tujina/trump-uvedel-sankcije-proti-gradnji-ruskih-plinovodov-rusi-na-nogah.html
Trump uvedel sankcije proti gradnji plinovodov, Rusi na nogah

Predsednik ZDA Donald Trump je s podpisom zakona o obrambnem proračunu omogočil tudi uvedbo sankcij proti podjetjem in posameznikom, ki sodelujejo pri gradnji ruskih plinovodov Severni tok 2 in Turški tok. Ameriške oblasti imajo 60 dni časa, da določijo tiste, ki sodelujejo pri gradnji plinovodov. EU in Rusija sta izrazili nasprotovanje sankcijam.

Ameriška administracija ima 60 dni časa, da določi podjetja in posameznike, ki sodelujejo pri gradnji. Zakonodaja omogoča odvzem ameriškega vizuma in zamrznitev premoženja posameznikov. Tisti, proti katerim bodo uvedli sankcije, bodo imeli 30 dni časa, da prenehajo z aktivnostmi.

Ameriški kongres je v 738 milijard dolarjev vreden proračunski predlog za Pentagon, ki ga je Trump podpisal v petek, vključil tudi uvedbo sankcij proti ruskima plinovodoma do Nemčije in Turčije. V zakonu piše, da je Severni tok 2, prek katerega bo plin pritekel do Nemčije, orodje prisile oziroma politični vzvod, ki bo oslabil vezi ZDA z Nemčijo in Evropo. Problematizirajo tudi plinovod Turški tok, ki naj bi dobavljal plin prek Črnega morja v Turčijo in od tam v vzhodno Evropo.

Švicarsko podjetje Allseas, ki sodeluje pri gradnji Severnega toka 2, je že sporočilo, da do nadaljnjega prekinja dela. "Allseas prekinja polaganje plinovoda, dokler ne bomo prejeli zakonskih, tehničnih in okoljskih pojasnil," so zapisali po poročanju tujih tiskovnih agencij.

ZDA uvajajo sankcije proti podjetjem in posameznikom, ki sodelujejo pri gradnji ruskih plinovodov.

V Moskvi obsodili sankcije

"Država z javnim dolgom v višini 22.000 milijard evrov solventnim državam onemogoča razvoj njihovih gospodarstev," je na Facebooku zapisala tiskovna predstavnica ruskega zunanjega ministrstva Marija Zaharova . Kritična je bila tudi do "ameriške ideologije, ki ne prenaša svetovne konkurence".

"Rusija je izvajala in bo še naprej izvajala svoje ekonomske projekte ne glede na kakršnekoli sankcije," je kasneje v izjavi za javnost sporočilo rusko zunanje ministrstvo. Poudarili so, da želijo ZDA svoje evropske partnerje prikrajšati za varen vir energije.

Do sankcij pa so bili kritični tudi v EU. "Načelno Evropska unija nasprotuje sankcijam proti evropskim podjetjem, ki delujejo zakonito," je sporočila Evropska komisija. Dodali so, da preučujejo učinke sankcij.

Kritični so bili tudi v Berlinu. "Prizadele bodo nemška in evropska podjetja in predstavljajo vmešavanja v naše notranje zadeve," je povedala tiskovna predstavnica nemške kanclerke Angele Merkel Ulrike Demmer .

Koordinator nemške vlade za čezatlantske odnose Peter Beyer je sicer pred tem poudaril, da sankcije ne bodo uperjene proti Nemčiji, ampak proti zasebnim podjetjem. "Zato Nemčija ne bo sprejela protiukrepov. Če bi jih sprejeli, bi to storili na evropski ravni, kar pa se ne bo zgodilo," je povedal. Čezatlantsko prijateljstvo je ob tem označil za trdno.
