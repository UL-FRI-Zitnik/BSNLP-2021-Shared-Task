sl-18
sl
2018-07-17
https://www.dnevnik.si/1042833347/svet/rusija-in-ukrajina-v-berlinu-o-prihodnosti-dobave-plina-v-evropo
Rusija in Ukrajina v Berlinu o prihodnosti dobave plina v Evropo

Altmaier je po srečanju izrazil upanje, da bo to ponovno zagnalo tudi mirovni proces na vzhodu Ukrajine, kjer se že štiri leta med seboj borijo vladne sile in ruski separatisti, poroča nemška tiskovna agencija dpa.

Prvi tristranski pogovori med ukrajinskim zunanjim ministrom Pavlom Klinkinom , ruskim ministrom za energetiko Aleksandrom Novakom in podpredsednikom Evropske komisije, pristojnim za energetsko unijo, Marošom Šefčovičem so potekali v »racionalnem in konstruktivnem vzdušju,« je dodal Altmaier.

Dogovor je potrebno skleniti do začetka leta 2020

Šefčovič je po srečanju ocenil pogovore kot pozitivne in usmerjene v prihodnost ter opozoril, da »ura tiktak«, saj morajo vse strani skleniti nov dogovor do začetka leta 2020, navaja francoska tiskovna agencija AFP.

Na današnjem srečanju sicer niso spregovorili o količini plina, ki bi ga preko Ukrajine dobavljali v Evropo, a bodo o tem predvidoma spregovorili oktobra, je dejal Novak po srečanju. Dodal je, da je Rusija pripravljena tudi premisliti o predlogu Ukrajine glede upravljanja plinovoda, poroča ruska tiskovna agencija Tass.

Novak po koncu srečanja ni izključil možnosti dogovora med ruskim energetskim podjetjem Gazprom in ukrajinskim Naftogazom, saj so s predstavnikom EU govorili tudi o prijateljskem dogovoru.

Konec leta 2019 poteče pogodba o dobavi ruskega plina v EU, ki sedaj v večji meri poteka prek plinovoda v Ukrajini. Kijev se boji, da bo tako izgubil ključen vir prihodka.

Načrtovani Severni tok 2 naj bi v Evropo dostavljal plin iz Rusije preko Baltskega morja, zaradi česar mnogi izražajo pomisleke v zvezi z energetsko odvisnostjo Nemčije od Rusije.

Moskva pa trdi, da bo nov plinovod koristen za vse, ob tem je izrazila tudi pomisleke glede zastarelosti ukrajinske infrastrukture.
