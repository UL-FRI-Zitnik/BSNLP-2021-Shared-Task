sl-25
sl
2019-12-19
https://www.dnevnik.si/1042917531/posel/novice/rusija-in-ukrajina-ob-podpori-eu-z-dogovorom-o-dobavi-plina
Rusija in Ukrajina ob podpori EU z dogovorom o dobavi plina

»Po zelo intenzivnih pogovorih z veseljem sporočam, da smo dosegli načelni dogovor o vseh ključnih elementih,« je po poročanju nemške tiskovne agencije dpa povedal Šefčovič, ki je sicer pristojen za medinstitucionalne odnose. S koncem tega leta namreč poteče 10-letna pogodba o dobavi ruskega plina Ukrajini in tranzitu plina naprej v EU, ki sedaj v večji meri poteka prek Ukrajine.

O podrobnostih se bosta strani pred dokončnim podpisom nove pogodbe pogovarjali še v naslednjih dneh, tako da še niso znane. A po informacijah dpa sta se veliki vzhodnoevropski sosedi, ki sta se že večkrat znašli v energetskem sporu, okvirno dogovorili tako o trajanju nove pogodbe kot o količinah plina, ki bo potoval skozi Ukrajino. Tako ruski minister za energijo Aleksander Novak kot njegov ukrajinski kolega Aleksej Oršel sta se Šefčoviču in nemški vladi zahvalila za posredovanje.

S tem so se tiste članice EU, ki so močno odvisne od ruskega plina, očitno izognile nevarnosti nove plinske krize, ki je pred desetletjem precejšen del povezave zaradi prekinjenih dobav pahnila v težave. Je pa EU v vmesnem času z različnimi ukrepi občutno izboljšala svojo pripravljenost na morebitne nove plinske krize.

Rusija in Ukrajina sta se sicer tudi v zadnjih desetih letih večkrat znašli na pragu plinske krize, prihajalo je tudi do krajših prekinitev dobav. Še bolj pa je odnose med nekdanjima sovjetskima republika zaostrila priključitev Krima Rusiji leta 2014 in ruska podpora aktivnostim proruskih upornikov na vzhodu države, zaradi katerih je prišlo do oboroženih spopadov.

Ukrajina si je za novo dolgoročno pogodbo prizadevala ob zaskrbljenosti, da bo plinovod Severni tok 2, po katerem naj bi plin kljub nedavno izrečenim ameriškim sankcijam stekel prihodnje leto, skupaj s prvotnim plinovodom Severni tok, ki iz Rusije pod Baltskim morjem v Nemčijo neposredno dobavljata plin, ogrozil njeno gospodarstvo. Država bo namreč prikrajšana za tranzitne dajatve.
