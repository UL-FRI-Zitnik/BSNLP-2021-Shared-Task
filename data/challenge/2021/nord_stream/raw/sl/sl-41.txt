sl-41
sl
2018-04-14
https://www.vecer.com/slovenija-do-leta-2022-vezana-na-ruski-plin-6445727
Slovenija do leta 2022 vezana na ruski plin

Gazprom in Geoplin sta podpisala petletno pogodbo o dobavi ruskega plina.

Slovenija bo naslednjih pet let glavnino potreb po zemeljskem plinu zadovoljevala z ruskim plinom, za katerega pa ni jasno, ali bo še vedno pritekal po za Ruse nezanesljivem in zastarelem ukrajinskem transportnem omrežju.

Slovenski predsednik Borut Pahor , ki je lani z močno gospodarsko delegacijo obiskal ruskega predsednika Vladmirja Putina, in slovenski zunanji minister Karl Erjavec , znan po pogostih stikih z ruskim državnim vrhom, sta že večkrat omenila, da sta ruski energetski velikan Gazprom in slovenski Geoplin tik pred sklenitvijo večletne pogodbe o dobavi zemeljskega plina Sloveniji. Dejansko pa je pogodba o dobavi 600 milijonov kubičnih metrov plina na leto za obdobje 2018-2022 začela veljati že 1. januarja letos, kot sta včeraj na gradu Strmol razkrila predsednik uprave Geoplina Boštjan Napast in glavna direktorica družbe Gazprom Export Elena Burmistrova . Včeraj sta namreč družbi slavnostno podpisali petletno pogodbo, katere vrednosti niso razkrili.

V času zapletenih odnosov

Gazprom bo Sloveniji vsako leto dobavil 600 milijonov kubičnih metrov plina, kar je približno dve tretjini vseh slovenskih potreb po zemeljskem plinu, če upoštevamo, da se je slovenska poraba v zadnjih letih povprečno gibala pri dobrih 800 milijonih kubičnih metrov plina.

Napast se je zahvalil Pahorju in Erjavcu, ker sta s svojo angažiranostjo pomembno pripomogla k sklenitvi posla. "Sklenitev nove pogodbe ni le formalno podaljšanje prejšnje, saj sta imela Geoplin in Gazprom pri njenem usklajevanju veliko dela. Kljub temu da je slovenski trg majhen, pa to za Gazprom ne pomeni, da je Geoplin kaj manj pomembna stranka," pa je povedal namestnik predsednika uprave Gazproma Aleksander Medvedev . Erjavec je ob podpisu pogodbe, ki poteka v času zapletenih odnosov med Rusijo in Zahodom, potrdil, da so bila pogajanja tehnično zapletena, k sklenitvi pogodbe pa da je veliko prispevala tudi gospodarska diplomacija.

Ni pričakovati cenovnih ugodnosti

"Geoplin si je za nadaljnjih nekaj let zagotovil varnost dobav," se strinja Denis Mancevič , bivši član uprave Slovenske industrije jekla, ki je v ruski lasti, sicer pa odličen poznavalec ruskega trga, k temu pa doda, da pogodba nujno ne prinaša ugodnejših cen: "Slovenski trg je za Gazprom eden od najmanjših v Evropi, zato zaradi obsega trgovanja ni pričakovati cenovnih ugodnosti." V preteklosti so bile pogodbe bolj fiksirane, kar pomeni, da je pogodbena stranka morala od Gazproma prevzeti v pogodbi določeno količino plina, če ne, pa je sledila kazen. "Večina evropskih partnerjev je od Gazproma zahtevala, da se v formulo vključi tudi gibanje cen na borzah," pojasni Mancevič, zakaj tovrstne pogodbe niso več tako pomembne kot v preteklosti, in doda, da pa politična pomembnost tovrstnih pogodb ostaja visoka.

Rusija se želi izogniti transportu čez Ukrajino

Za prihodnja leta pa ni znano, po kateri transportni poti bo v Slovenijo pritekal ruski plin. Interes Rusije je, da v naslednjih letih ustavi dobavo plina evropskim državam skozi Ukrajino. Vzdrževanje in investicije v ukrajinsko transportno plinsko omrežje naj bi v naslednjih letih stali osem milijard dolarjev, česar si gospodarsko ubobožana Ukrajina ne more privoščiti, Rusija pa seveda ni pripravljena vlagati. Rusija vse stavi na projekt Severni tok 2, ki ga podpira tudi Nemčija kot največja uvoznica ruskega plina. Nemške oblasti so konec marca odpravile še zadnjo oviro za gradnjo dobrih 1200 kilometrov dolgega plinovoda Severni tok 2, ki bo v naslednjih letih podvojil kapacitete Severnega toka 1 v nemških vodah v Baltskem morju.

Rusija vse stavi na projekt Severni tok 2, ki ga podpira tudi Nemčija
