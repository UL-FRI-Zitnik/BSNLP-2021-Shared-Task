sl-22
sl
2019-02-13
https://www.dnevnik.si/1042872651/posel/novice/clanice-eu-glede-severnega-toka-2-dosegle-dogovor-s-parlamentom
Članice EU glede Severnega toka 2 dosegle dogovor s parlamentom

Kot so sporočili iz Sveta EU, je romunsko predsedstvo z Evropskim parlamentom doseglo okvirni dogovor o spremembi direktive, ki ga bodo zdaj v potrditev posredovali predstavnikom držav članic in Svetu EU. Romunski minister za energetiko Anton Anton je izrazil zadovoljstvo, da so dogovor dosegli »tako hitro«. Kot je dodal, spremembe zapolnjujejo pomanjkljivosti zakonodaje EU na področju energetike in bodo omogočile, da bodo skupna pravila dosledno upoštevana po vsej EU.

Predlagano dopolnilo k evropski direktivi predvideva poenotenje pravil za plinovode na notranjem trgu EU ter plinovode iz tretjih držav. To bo zagotovilo večjo doslednost evropske zakonodaje, povečalo transparentnost in zagotovilo večjo pravno varnost tako za investitorje kot uporabnike plinske infrastrukture, so še zapisali v Svetu EU.

Po poročanju nemške tiskovne agencije dpa spremembe direktive prinašajo tudi novost, v skladu s katero bodo morale države članice v pogajanjih s tretjimi državami glede plinskih dogovorov za dovoljenje zaprositi EU, če bi ti dogovori vplivali na pravila unije.

Severni tok 2 dopolnjuje Severni tok 1, ki ga upravlja ruski Gazprom. Rusijo in Nemčijo bo nov plinovod neposredno povezal pod Baltskim morjem prek teritorialnih voda Rusije, Finske, Švedske, Danske in Nemčije. Plin, letno naj bi se ga v Nemčijo iz Rusije steklo 55 kubičnih metrov, naj bi po plinovodu stekel do konca leta. Kritiki projekta opozarjajo, da bo ta še povečal odvisnost Evrope od Rusije, zagovorniki pa izpostavljajo nujo po zagotovitvi zalog, saj se proizvodnja plina v EU zmanjšuje.
