sl-8
sl
2019-04-04
http://www.politikis.si/2019/04/slavje-ob-70-obletnici-nata-skazili-prepiri-zda-z-nemcijo-in-turcijo/
Slavje ob 70. obletnici Nata skazili prepiri ZDA z Nemčijo in Turčijo

Generalni sekretar zveze Nato Jens Stoltenberg je v govoru pred obema domovoma ameriškega kongresa v sredo dobival stoječe ovacije, dobro voljo ob praznovanju 70. obletnice zavezništva pa so pred današnjim ministrskim zasedanjem v State Departmentu skazili prepiri ZDA z Nemčijo in Turčijo.

Podpredsednik ZDA Mike Pence je v govoru kritiziral Nemčijo zaradi premajhne porabe za obrambo in zaradi vztrajanja pri plinovodu iz Rusije Severni tok 2. Turčijo pa je oštel, da kupuje sistem protiraketne obrambe od Rusije.

V Washingtonu so se na praznovanju 70. obletnice zveze Nato in ministrskem zasedanju zbrali zunanji ministri 29 držav članic in Severne Makedonije, ki bo to postala letos. Med njimi je tudi zunanji minister Miro Cerar.

Pence je dejal, da mora Nemčija storiti več, saj obrambe Zahoda ne bo mogoče zagotoviti, če bodo zavezniki postajali odvisni od Rusije. “Nesprejemljivo je, da največje evropsko gospodarstvo še naprej zanemarja grožnjo ruske agresije, samoobrambo in našo skupno obrambo,” je dejal Pence.

Rusija je na ministrskem zasedanju izpostavljena kot glavni razlog za nadaljnji obstoj zveze Nato, čeprav tega predsednik največje članice ne poudarja. Zato pa to delajo člani vlade Donalda Trumpa, kot so Pence, državni sekretar Mike Pompeo, veleposlanica ZDA pri Natu Kay Bailey Hutchinson in drugi.

Pence je Nemčijo oštel tudi zaradi plinovoda Severni tok 2, ki bo podvojil nemške nakupe plina iz Rusije. Vendar pa je ob vsem tem zagotovil, da bodo ZDA vedno največji zaveznik Evrope.

Nemški zunanji minister Heiko Maas je odgovoril, da je Nato predvsem zavezništvo vrednot in gre pri delitvi bremen za več kot le porabo. Velika poraba za vojsko je v Nemčiji zaradi zgodovine problematična in Maas je poudaril, da je Nemčija za ZDA poslala v Afganistan največ vojakov, gradi nov poveljniški center Nata v Ulmu in se zaveda, da varnost ni nekaj samoumevnega, zato bo delila breme.

Pence je dejal, da mora Turčija izbrati ali bo ostala ključen partner najuspešnejšega zavezništva v zgodovini ali pa bo tvegala varnost tega partnerstva z nepremišljenimi odločitvami. ZDA so v ponedeljek prekinile prodajo lovcev F-35 Turčiji, ker ta od Rusije kupuje sistem protiraketne obrambe S-400.

Turški zunanji minister Mevlut Cavusoglu je odvrnil, da je S-400 dokončan posel in Turčija od njega ne bo odstopila. Vendar pa Turčija ostaja trdna zaveznica in deli skrbi glede Rusije ter ne bo nikoli priznala priključitve polotoka Krim Rusiji. “Sodelujemo z Rusijo, kar pa ne pomeni, da spodkopavamo zavezništvo in se z Rusijo strinjamo o vsem,” je dejal.

Cavusoglu jih je kasneje slišal tudi od Pompea glede Sirije. Ameriški državni sekretar mu je izrekel opozorilo pred morebitnimi uničujočimi posledicami, če bo uresničila grožnjo o bombardiranju kurdskih borcev v Siriji.

Pompeo je potem v pozdravnem nagovoru na sprejemu za ministre v State Departmentu ob originalni severno-atlantski pogodbi, ki jo je podpisalo 12 držav dejal, da je dosežkov veliko. Med njimi odvrnitev širitve Sovjetskega komunizma po Evropi, preprečitev velikega spopada po 2. svetovni vojni, soočenje z etničnimi konflikti na Balkanu in skupen boj proti terorizmu.

Med novimi izzivi, s katerimi se soočajo zavezniki, pa je omenil rusko agresijo, množične migracije in ranljivosti novih tehnologij. “Geopolitično okolje je vse bolj nestabilno in tekmovalno. Naša naloga je, da se s tem soočimo skozi strateško prenovo,” je dejal Pompeo.

Med drugim je prisotne seznanil, da so pretekli teden senatu formalno predložili potrditev sprejema Severne Makedonije v Nato, ki bo imel tako 30 članic. Nato je utrdil prisotnost v Baltiku in Črnem morju, izboljšuje pripravljenost sil in odpornost pred hibridnimi in kibernetskimi grožnjami sodobnega časa.

“Za vse to so potrebna dodatna vlaganja vseh. Kanada in evropski zavezniki bodo do konca leta 2020 vložili dodatnih 100 milijard dolarjev za kolektivno varnost. Amerika je za ta prizadevanja hvaležna, ampak moramo storiti več,” je dejal Pompeo.
