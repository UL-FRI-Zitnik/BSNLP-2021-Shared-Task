cs-532
cs
2018-11-20
https://www.denik.cz/ze_sveta/plynovod-pres-turecko-posiluje-vliv-ruska-20181119.html
Rusko má další vítězství. Plynovod přes Turecko posiluje jeho vliv

Poté, co se mu před několika lety nepodařilo prosadit původní podmořský plynovod po dně Černého moře přes Bulharsko na Balkán a Gazprom musel odepsat stovky miliónů eur, mohl včera Kreml slavit. USA PROTESTUJÍ. Ruský prezident Vladimir Putin se svým tureckým protějškem Recepem Tayipem Erdoganem oslavili včera dokončení podmořské části nového obřího plynovodu TurkStream. Projekt přišel na sedm miliard dolarů (téměř 160 miliard korun) a umožňuje zásobovat ruským plynem nejen Turecko, ale i celý Balkán, Itálii a Maďarsko. Turecko se pro země jižní Evropy stává klíčovou tranzitní křižovatkou, což Ankaře přinese vysoké zisky za tranzit. „Z geopolitického pohledu jde o projekt historického významu,“ nešetřil nadšením Erdogan. „Gazpromu se podařilo dokončit mořskou část této nové energetické dálnice,“ uvedl k tomu Putin. Plynovod by měl být od roku 2019 schopen přepravovat až třicet miliard kubíků plynu, což je skoro 60 procent dnešní kapacity plynovodu Nord Stream mezi Ruskem a Německem.
