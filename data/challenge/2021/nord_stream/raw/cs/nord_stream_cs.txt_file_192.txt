cs-192
cs
2018-02-21
http://www.ceskenoviny.cz/zpravy/polsko-cini-kroky-z-zastaveni-stavby-plynovodu-rekl-premier/1588908?utm_source=rss&utm_medium=feed
Polsko činí kroky z zastavení stavby plynovodu, řekl premiér

Varšava - Polsko se aktivně snaží zablokovat plánovanou stavbu plynovodu Nord Stream 2, kterou podle Varšavy Německo porušuje princip diverzifikace energetických zdrojů. Agentuře PAP to dnes řekl premiér Mateusz Morawiecki, podle něhož Polsko přesvědčuje orgány EU, aby stavbu podpořského plynovovu mířícího z Ruska do Německa znemožnily. Morawiecki zároveň ocenil výzvu skupiny německých poslanců, podle nichž by měl Berlín od stavby upustit. "Nord Stream 2 porušuje princip diverzifikace, který tvoří jádro energetické bezpečnosti EU... Unijní instituce i němečtí poslanci tvrdí, že nejde jen o politický projekt, ale o politicky škodlivý projekt," řekl Morawiecki. Druhá větev plynovodu Nord Stream má vést po dně Baltu z Ruska do Německa. Vyhýbá se Ukrajině i dalším státům, přes které se přepravuje ruský zemní plyn na západ kontinentu. Kancléřka Angela Merkelová minulý týden při schůzce s Morawieckým stavbu plynovodu hájila s tím, že snahy o diverzifikaci dodávek energie do Evropy neohrožuje. Sedm poslanců německého a Evropského parlamentu naproti tomu v úterý adresovalo německé vládě otevřený dopis s výzvou k zastavení projektu, jehož prostřednictvím bude ruský plyn proudit přímo do západní Evropy, a obejde tak postkomunistické státy východního křídla unie. Proti plynovodu se staví nejen Polsko, ale i pobaltské státy či Ukrajina. Berlín by měl podle poslanců být s těmito zeměmi solidární. Již fungující první větev plynovodu nebyla předmětem regulace ze strany unijních orgánů, do té druhé však hodlá Evropská komise kvůli zmíněným principům energetické různorodosti a bezpečnosti zasahovat.
