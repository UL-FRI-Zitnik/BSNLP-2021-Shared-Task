cs-22
cs
2018-05-29
https://ekonomika.idnes.cz/nord-stream-2-plyn-plynovod-usa-ukrajina-sankce-frg-/eko-zahranicni.aspx?c=A180529_404372_eko-zahranicni_rts#utm_source=rss&utm_medium=feed&utm_campaign=ekonomikah&utm_content=main
ANALÝZA: Ruský plyn štěpí Unii. Ozývají se Poláci i Slovensko

Ostrá slova nejsou překvapivá, Polsko se proti hrozbě z Východu vymezuje dlouhodobě. A závislosti na dovozu ruského plynu se snaží zbavit ať to stojí, co to stojí. Před necelými třemi lety například otevřelo ve Svinoústí terminál na zkapalněný zemní plyn (LNG), který umožňuje dopravovat surovinu odjinud. Nejde pouze o politiku. V případě ruského plynu se hraje především o miliardové příjmy z tranzitních poplatků. Proti plynovodu Nord Stream se proto hlasitě ozývají i další země, přes něž se surovina z Východu přepravuje v současnosti. Pokud nové trubky v Baltském moři propojí Rusko a Německo, význam Ukrajiny a Slovenska pro přepravu ruského plynu prudce klesne.



„Tento projekt má vážné politické dopady. Je příkladem sobeckých ekonomických zájmů za cenu stability a prosperity v našem nejbližším sousedství. Vysíláme Rusku signál, jak jsme v našich strategiích krátkozrací,“ prohlásil předminulý týden slovenský prezident Andrej Kiska. Za Ukrajinu, kudy nyní teče více než třetina plynu vyvážená z Ruska do EU, se dokonce nedávno postavili Američané.
