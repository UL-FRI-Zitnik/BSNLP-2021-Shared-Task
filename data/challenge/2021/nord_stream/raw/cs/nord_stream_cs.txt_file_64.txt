cs-64
cs
2018-05-28
http://zahranicni.eurozpravy.cz/eu/225735-nord-stream-2-je-hybridni-zbrani-moskvy-varuje-polsky-premier-morawiecki/
Nord Stream 2 je hybridní zbraní Moskvy, varuje polský premiér Morawiecki

Plynovod Nord Stream dopravuje po dně Baltského moře ruský zemní plyn do Německa. Projekt Nord Stream 2 spočívá v jeho rozšíření, což neschvaluje Polsko ani některé další evropské země a Spojené státy. Obávají se, že by tak Moskva mohla získat větší vliv v západní Evropě. "Jde o novou hybridní zbraň zamířenou proti EU a NATO, je to jed pro evropskou bezpečnost, který může mít dalekosáhle následky," řekl dnes polský premiér ve svém projevu.

Morawiecki dnes zároveň ocenil rozhodnutí aliance posílit své východní křídlo. Severoatlantická aliance nasadila své jednotky v Polsku a Pobaltí v roce 2016 v reakci na obavy východních členů z ruské agresivní politiky. "Od anexe Krymu se situace kolem hranic NATO změnila. Současný stav bezpečnosti ukazuje, že historické rozhodnutí nasadit jednotky NATO v naší zemi bylo správné. Jsme vděční našim aliančním partnerům za jejich oddanost," dodal šéf polské vlády. Rusko anektovalo ukrajinský poloostrov Krym v roce 2014. Roli NATO pro evropskou bezpečnost zdůraznil dnes ve svém projevu před parlamentním shromážděním i polský prezident Andrzej Duda, podle nějž se Moskva doposud nedokázala vypořádat s rozpadem Sovětského svazu. "Invaze do Gruzie, nelegální anexe Krymu a vojenská intervence na Ukrajině ukazují pravé záměry Ruska," řekl dnes Duda. Odkazoval tak na válečný konflikt mezi Ruskem a Gruzií v roce 2008 a boje na východě Ukrajiny, kde od roku 2014 zahynulo více než 10.000 lidí. Moskva ale aktivní vojenské zapojení v regionu popírá.
