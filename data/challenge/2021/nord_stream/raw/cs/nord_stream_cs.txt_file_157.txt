cs-157
cs
2018-04-13
https://archiv.ihned.cz/c1-66108380-plyn-nebo-ukrajina?utm_source=mediafed&utm_medium=rss&utm_campaign=mediafed
Plyn, nebo Ukrajina?

Němcům vyčítají mnozí kritici ve střední a východní Evropě jejich podporu chystanému plynovodu Nord Stream 2. Má vést Baltským mořem z Ruska do Německa a Moskva by díky němu výrazně snížila množství plynu, které evropským zákazníkům posílá přes Ukrajinu. Ta by tak přišla o miliardy dolarů na tranzitních poplatcích. A s tím, jak by klesl její význam jakožto tranzitní země, by se nejspíš taky snížil zájem zemí Evropské unie na tom, co se s Ukrajinou stane. Pro Rusko ideální konstelace.



V Berlíně se ale možná začínají věci měnit. Kancléřka Angela Merkelová prohlásila, že Nord Stream 2 může fungovat jen tehdy, pokud Ukrajina nadále zůstane významnou zemí z hlediska tranzitu zemního plynu. Merkelová nikdy nepatřila k nadšeným zastáncům tohoto projektu. Ale takto jasně se o něm dosud nikdy nevyjádřila. Co se změnilo?
