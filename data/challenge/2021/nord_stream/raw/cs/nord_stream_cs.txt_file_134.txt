cs-134
cs
2018-04-10
https://www.denik.cz/ze_sveta/bez-ukrajiny-zadny-novy-plynovod-z-ruska-do-nemecka-nebude-oznamila-merkelova.html
Bez Ukrajiny žádný nový plynovod z Ruska do Německa nebude, oznámila Merkelová


Projekt nového plynovodu ukázal také konflikt uvnitř samotného Německa. V únoru se proti plánu na jeho vybudování postavila aliance vysoce postavených německých politiků, složená docela vzácně ze zástupců stran, které se jinak v řadě hledisek rozcházejí: proti tak byli jak někteří politici z Merkelové koalice CDU-CSU, tak němečtí Zelení, a konečně i svobodní demokraté. "Projekt Nord Stream 2 by politicky rozdělil Evropskou unii a zpochybnil naši solidaritu s Polskem, Slovenskem, Ukrajinou, s našimi pobaltskými sousedy, ale také se Švédskem a Dánskem," napsali tito politici. Polský premiér Mateusz Morawiecki varoval v únoru během své návštěvy Berlína německou vládu, že nesmí umožnit Rusku mít neomezený monopol na dodávky plynu a diktovat ceny Evropské unii.



Merkelová a Porošenko pak ještě uspořádali v Berlíně společnou tiskovou konferenci, při níž odsoudili opakované porušování příměří na Ukrajině. Ozbrojený konflikt mezi ukrajinskou armádou a proruskými povstalci si od svého vypuknutí v roce 2014 vyžádal více než 10 tisíc životů. Ukrajinská vláda i západní země obviňují Rusko z toho, že podporuje separatisty nasazením vlastních vojsk o dodávkami zbraní, Moskva to ale neustále popírá navzdory důkazům. Díky řadě dohod o příměří se podařilo snížit napětí i počet obětí na životech, ale ke sporadickým střetům mezi válčícími stranami na Ukrajině nadále dochází.
