cs-98
cs
2018-05-18
http://zahranicni.eurozpravy.cz/evropa/224685-ukrajina-o-tranzit-plynu-neprijde-shodli-se-merkelova-a-putin/
Ukrajina o tranzit plynu nepřijde, shodli se Merkelová a Putin

Místopředseda Evropské komise pro energetickou unii Maroš Šefčovič dnes agentuře Reuters řekl, že Ukrajina v rámci snahy o zachování tranzitu po roce 2020 nabídne ruské plynárenské společnosti Gazprom snížené tranzitní poplatky. Ukrajinská státní energetická firma Naftogaz předpokládá, že Ukrajina letos díky tranzitu ropy získá zhruba tři miliardy dolarů (65 miliard Kč). Německá vláda podporuje budování plynovodu Nord Stream 2, který má propojit po dně Baltského moře Rusko s Německem mimo ukrajinské území. S projektem naopak nesouhlasí Spojené státy a někteří němečtí spojenci. Argumentují kromě jiného tím, že pro ukrajinskou ekonomiku jsou poplatky za tranzit plynu důležitým zdrojem příjmů. Německo ve snaze dosáhnout kompromisu slibuje, že aspoň část ruských dodávek bude do Evropy směřovat přes Ukrajinu. Merkelová v Soči toto německé stanovisko potvrdila a řekla, že status tranzitního státu by si měla Ukrajina zachovat. Putin s tímto názorem souhlasil a poznamenal, že budování plynovodu nemá nic společného s politikou, jde prý o výsostně komerční projekt. "Zastavení ruského tranzitu přes Ukrajinu se nepřepokládá," prohlásil prezident. Oba státníci spolu hovořili i o situaci na východě Ukrajiny, kde ukrajinská armáda čtyři roky čelí proruskému povstání místních separatistů. Podle Putina se jednalo hlavně o vyslání mnohonárodních mírových sil do Donbasu, což je možnost, o níž se už dlouhé měsíce bezvýsledně mluví. Podle ruského prezidenta se na tuto otázku diplomati obou zemí "znovu podívají". Merkelová řekla, že příštím krokem musí být odhlasování mandátu pro mírové síly na půdě OSN.
