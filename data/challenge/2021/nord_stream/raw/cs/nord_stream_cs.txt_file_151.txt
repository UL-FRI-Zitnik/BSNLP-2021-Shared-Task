cs-151
cs
2018-05-31
http://oenergetice.cz/plyn/mistopredseda-ek-sefcovic-pozval-ruske-a-ukrajinske-ministry-i-firmy-k-jednani-o-dodavkach-plynu/
Místopředseda EK Šefčovič pozval ruské a ukrajinské ministry i firmy k jednání o dodávkách plynu

Místopředseda Evropské komise pro energetickou unii Maroš Šefčovič pozval ministry energetiky Ruska a Ukrajiny, zástupce ruské firmy Gazprom a ukrajinské firmy Naftogaz na společné jednání, na kterém by se mělo řešit, jak zabezpečit tok plynu přes Ukrajinu i po roce 2019. Šefčovič to řekl při dnešní návštěvě Prahy. Transport plynu přes Ukrajinu má do budoucna omezit plánované rozšíření plynovodu Nord Stream. Datum a místo setkání však nespecifikoval. Připravovaný projekt zvýší přepravní kapacitu z Ruska do Německa přes Baltské moře, realizace projektu by Moskvě zároveň umožnila obejít Ukrajinu při dodávkách plynu do západní Evropy. Ruský prezident Vladimir Putin tento měsíc po schůzce s německou kancléřkou Angelou Merkelovou ale řekl, že Rusko bude i po zprovoznění plynovodu Nord Stream 2 posílat část plynu přes Ukrajinu.

„Momentálně nejpozitivnější část tohoto příběhu spočívá v tom, že máme jednomyslnost v rámci Evropské unie ohledně toho, že je třeba zabezpečit pokračování tranzitu plynu přes Ukrajinu i po roce 2019,“ řekl dnes Šefčovič.
