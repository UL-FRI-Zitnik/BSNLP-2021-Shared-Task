cs-449
cs
2018-10-10
http://www.halonoviny.cz/articles/view/48600601
Navzdory výraznému tlaku Spojených států podíl ruského plynu v Evropě dál poroste

. Rusko čeká v letošním roce nárůst vývozu plynu prostřednictvím plynovodů na nový rekord, přestože Spojené státy tlačí na Evropu, aby dovoz ruského plynu snížila. Cílem Ruska je také stát se v příštím desetiletí největším vývozcem zkapalněného zemního plynu (LNG) díky technologii, kterou vyvíjí. Uvedli to představitelé Ruska a ruských plynárenských podniků na konferenci o energetice. Rusko očekává, že vývoz plynu by letos mohl přesáhnout 200 miliard metrů krychlových (kubíků). Znamenalo by to překonání loňského rekordu 194 mld. kubíků. Gazprom kontroluje 35 procent evropského trhu s plynem. Má tak výrazně vyšší podíl než další dodavatelé a jeho cílem je zvýšit tento podíl na 40 %, protože těžba v Evropě klesá a snižují se náklady na těžbu plynu v Rusku. »Slyšíme o snížení dodávek z Ruska již mnoho let. Navzdory tomu Evropa nadále zvyšuje dovoz ruského plynu,« řekl ruský ministr pro energetiku Alexandr Novak . Dodal, že Rusko by do roku 2030 mohlo vývoz plynu zdvojnásobit, aby uspokojilo rostoucí globální poptávku. Takový růst by však vyžadoval, aby Gazprom postavil nové plynovody o kapacitě 163 mld. kubíků. Vývoz LNG by mohl dosáhnout 80 až 115 milion tun. Tím by se Rusko dostalo na úroveň Kataru, který je největším světovým producentem LNG a do roku 2024 plánuje zvýšit svoji kapacitu na 110 mil. tun ze současných 77 mil. Rusko je nyní spíše menším producentem LNG.
