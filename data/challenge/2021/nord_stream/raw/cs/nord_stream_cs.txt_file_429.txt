cs-429
cs
2018-09-25
https://zahranicni.ihned.cz/c1-66258420-usa-zavedou-nove-sankce-proti-iranu-tamni-rezim-rozseva-chaos-a-smrt-rekl-trump-na-zasedani-valneho-shromazdeni?utm_source=mediafed&utm_medium=rss&utm_campaign=mediafed
USA zavedou nové sankce proti Íránu, u KLDR jsou naopak ochotny ustupovat. Trump při svém projevu na Valném shromáždění kritizoval i projekt plynovodu Nord Stream 2


Chystaný plynovod Nord Stream 2, který má přivádět zemní plyn z Ruska přímo do Německa, učiní Německo zcela závislým na ruské energii, řekl Trump v projevu. Budovaný plynovod spojí Německo s Ruskem po dně Baltického moře. Trump projekt opakovaně kritizuje, podle něj takto Moskva posílí svůj vliv v Evropě. Rusko to popírá a Trumpův postoj považuje za pokus přinutit Evropany k nákupu amerického zkapalněného zemního plynu (LNG). Nový podmořský plynovod i již existující trasu Nord Stream 1 kritizují i některé další východoevropské státy, jako je Polsko nebo Ukrajina, které přijdou o část poplatků za tranzit ruského plynu do střední a západní Evropy. Šéf Bílého domu již v červenci na summitu NATO obvinil Německo, že je zajatcem Ruska kvůli své energetické závislosti, a vyzval k zastavení prací na plynovodu Nord Stream 2, jehož stavbu řídí Rusko. Berlín tehdy Trumpova slova odmítl a uvedl, že je otevřen diverzifikaci svých energetických zdrojů. Náměstek amerického ministra energetiky Dan Brouillette před několika dny v rozhovoru s německým listem Bild uvedl, že americké společnosti by mohly začít dodávat do Německa zkapalněný zemní plyn nejpozději do čtyř let. Dodávky z USA by mohly ohrozit pozici Ruska, které má nyní na dovozu plynu do Německa podíl kolem 60 procent. Brouillette uznal, že americký LNG bude dražší. Dodal však, že vstup amerických dodavatelů na německý trh stanoví pro ruský Gazprom a další dodavatele cenový strop. Státní Gazprom vede konsorcium, které staví Nord Stream 2. Americký velvyslanec Richard Grenell německému listu řekl, že německá kancléřka Angela Merkelová Trumpa osobně ujistila, že Německo chce nakupovat LNG ze Spojených států. USA budou finnančně přispívat jen státům, které k nim chovají respekt, podíl na mírových misích OSN sníží na 25 procent. Spojené státy budou finančně pomáhat pouze těm zemím, které chovají k USA respekt a které s nimi mají přátelské vztahy. Ministr zahraničí Mike Pompeo podle Trumpa přehodnotí výši příspěvků tekoucích do světa z Washingtonu. Trump již delší dobu prosazuje omezení americké pomoci některým zemím, které podle něho nespolupracují s USA na zásadních tématech jako je mírový proces či boj s terorismem, což se týká například Palestiny či Pákistánu. "Zahraniční pomoc budeme poskytovat jen těm, kteří nás respektují a jsou našimi upřímnými přáteli," prohlásil Trump v projevu ke světovým státníkům. Zároveň zopakoval, že Spojené státy se budou napříště podílet na mírových misích OSN nejvýše 25 procenty. Za poslední rok činil podíl amerických nákladů 28,5 procenta. O tomto snížení hovořila již na jaře americká velvyslankyně při OSN Nikki Haleyová.
