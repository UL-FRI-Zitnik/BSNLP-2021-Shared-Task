cs-46
cs
2018-03-06
https://www.irozhlas.cz/zpravy-svet/gazprom-ukrajina-rusko_1803062234_gol
Gazprom se odvolal proti rozhodnutí soudu o plynu pro Ukrajinu


Stabilní evropské dodávky. Evropská komise v úterý nicméně uvedla, že dodávky ruského plynu do Evropské unie zatím zůstávají stabilní. Dodala, že je připravena hrát roli zprostředkovatele při řešení sporu mezi Ruskem a Ukrajinou ohledně dodávek plynu. Ruský ministr energetiky Alexander Novak však prohlásil, že třístranné rozhovory mezi Ruskem, Ukrajinou a EU se nepředpokládají. České ministerstvo průmyslu a obchodu již o víkendu ujistilo, že spor nemá zásadní vliv na zásoby a spotřebu zemního plynu v Česku. Novak v úterý uvedl, že tranzit ruského plynu přes Ukrajinu do Evropy pokračuje podle plánu. Zdůraznil, že Rusko je spolehlivým dodavatelem energie. Moskva by nicméně podle Novaka měla vzhledem ke sporům s Ukrajinou urychlit práce na nových plynovodech pro export do Evropy. Rusko nyní čelí ze strany některých evropských zemí odporu vůči plánovanému rozšíření plynovou Nord Stream, který přepravuje ruský plyn do Evropy po dně Baltského moře. Gazprom kromě projektu Nord Stream 2 plánuje rovněž vybudování minimálně jedné větvě plynovodu TurkStream, která by přepravovala ruský plyn do jižní Evropy. Zatím se mu však nepodařilo dosáhnout konečné dohody s Tureckem, píše agentura Reuters. ČTK
