sl-5
sl
2018-05-07
https://www.dnevnik.si/1042821071/magazin/aktualno/med-prtljago-na-letaliscu-tudi-krokodili-tigri-in-jaguarji
Med prtljago na letališču tudi krokodili, tigri in jaguarji

Med patruljiranjem po mednarodnem letališču v Tijuani so policisti pred nedavnim našli dve leseni škatli. Zaradi zagotavljanja varnosti je policija neoznačeni škatli odprla, notri pa zagledala mladiča jaguarja in mladiča tigra. Ker na škatlah ni bilo nikakršnih oznak, ni znano, od kod sta živali prišli in kam ju je nekdo želel pretihotapiti.

Po navajanju portala The Dodo sta bila nekaj tednov stara mladiča izčrpana in prestrašena. »Gre za mladiča ogroženih živalskih vrst, katerih število se zaradi prepovedanega lova nanje hitro manjša. Naša naloga je varovati življenje – v katerikoli obliki,« je mehiška policija zapisala na svojem facebook profilu.

Za mehiške policiste to ni bil prv primer soočenja z nenavadnim živalskim tovorom na letališču. Februarja so tako policisti zasegla paket, v katerem so našli majhnega tigra. Po pisanju portala The Dodo so bili vsi tihotapljeni mladiči najverjetneje na poti k ljudem, ki so si divje živali zaželeli imeti za hišne ljubljenčke. Divje živali so precej zanimive tudi za nekatere mehiške počitniške resorte, ki svojim obiskovalcem ponujajo fotografiranje in crkljanje z (močno omamljenimi) divjimi živalmi.

Na Heathrowu našli 50 majhnih krokodilov

O nenavadni vsebini prtljage poročajo tudi z letališča Heathrow, kjer so pred dnevi naleteli na petdeset majhnih krokodilov. Petdeset leto dni starih krokodilov je v Veliko Britanijo priletelo iz Malezije. V vsaki izmed petih škatel, namenjenih transportu plazilcev, se je stiskalo deset krokodilov, čeprav je posamezna škatla namenjena transportu največ štirih. Krokodili, ki v dolžino merijo približno 30 centimetrov, so se zaradi pomanjkanja prostora med transportom med seboj grizli. Plazilci so bili namenjeni na farmo v Cambridgeshire, kjer bi jih redili za prehransko industrijo. Kot piše BBC , bodo krokodilom poiskali drug dom.
