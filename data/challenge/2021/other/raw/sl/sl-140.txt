sl-140
sl
2018-05-01
https://www.vecer.com/netanjahu-obtozuje-iran-da-ne-spostuje-dogovora-teheran-trdi-da-laze-6459916
Netanjahu obtožuje Iran, da ne spoštuje dogovora, Teheran trdi, da laže

Izraelski premier Benjamin Netanjahu je takole pokazal na zgoščenke in mape, ki naj bi vsebovali dokumente o iranskem jedrskem programu.

Iran je izraelskega premierja označil za lažnivca, ker je obtožil državo, da vleče svet za nos glede svojih jedrskih ambicij.

Predstavnik iranskega zunanjega ministrstva Bahram Ghasemi je dejal, da je izraelski premier Benjamin Netanjahu "zloglasni lažnivec, ki ni imel ponuditi ničesar drugega kot laži in prevare" . Povedal je, da so bile obtožbe izrabljene, nepotrebne in sramotne. Zunanji minister Džavad Zarif pa je pojasnil, da gre za zadevo, ki jo je že raziskovala Mednarodna agencija za jedrsko energijo (IAEA).

Agencija je sicer potrdila, da so leta 2003 obstajale ambicije za "izgradnjo jedrske eksplozivne naprave" , a da teh aktivnosti po letu 2009 ni bilo več zaznati.

Netanjahu je namreč med svojim govorom pokazal tudi na fascikle in zgoščenke, na katerih naj bi bile po njegovih besedah kopije iranskih dokumentov o projektu izdelave jedrskega orožja. Hkrati Izrael obtožuje Iran, da je bil sporazum o njegovem jedrskem programu sprejet v slabi veri.

Iran je s Kitajsko, Rusijo, Nemčijo Francijo, ZDA in Veliko Britanijo leta 2015 podpisal sporazum o umiku gospodarskih sankcij v zameno za omejitev iranskega jedrskega programa. Pri tem se je zavezal k zmanjšanju števila centrifug za bogatenje urana in zmanjšanju zalog obogatenega urana in ustavitvi bogatenja urana do te mere, da je uporaben za izdelavo jedrskega orožja.

Izraelski veleposlanik v Londonu je malo po Netanjahujevem govoru povedal, da je Iran namerno zavajal o svojem programu. "Zdi se, da smo jih ujeli na laži glede ključnega elementa sporazuma, ki je predpogoj za nadaljnji krovni dogovor," je menil.

Sicer pa Iran ponavljajoče zanika, da bi po podpisu dogovora o jedrskem programu leta 2015 še skušal izdelati jedrsko bombo.

A uradnemu Teheranu ne verjame niti ameriški predsednik Donald Trump , ki grozi, da bo že maja preklical omenjeni sporazum. Ameriški zaveznici Velika Britanija in Francija pa pozivata Washington, da se sporazum ohrani in trdita, da ga Iran spoštuje. Se pa napetosti stopnjujejo med Izraelom in Iranom, saj slednji krepi svojo vojaško prisotnost na ozemlju Sirije.

Oglasila se je tudi zunanjepolitična predstavnica Evropske unije Federica Mogherini , ki je dejala, da izraelski dokazi ne kažejo, da Iran ne deluje v skladu z dogovorom, da pa bi jih morala preveriti IAEA. Britanski zunanji minister Boris Johnson je dejal, da Netanjahujeva predstavitev poudarja potrebo po nenehnem preverjanju.
