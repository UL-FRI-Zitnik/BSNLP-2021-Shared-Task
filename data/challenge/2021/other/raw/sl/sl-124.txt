sl-124
sl
2019-08-01
http://www.politikis.si/2019/08/minister-bih-trdi-da-ima-dokaze-o-neprimernem-ravnanju-hrvaskih-policistov-z-migranti/
Minister BiH trdi, da ima dokaze o neprimernem ravnanju hrvaških policistov z migranti

Minister za varnost BiH Dragan Mektić je v pogovoru za sarajevski portal Faktor danes znova obtožil hrvaške policiste, da v BiH prisilno vračajo migrante, ki nezakonito prestopijo mejo med državama. Obtožil jih je tudi, da oboroženi nezakonito vstopajo na ozemlje BiH in da so nasilni do migrantov. Zatrdil je, da ima dokaze o tem.

“Imamo informacije, da na naše ozemlje vstopajo oboroženi in posnetke tega, kar počnejo z migranti, ki iz BiH pridejo na Hrvaško, ki jih nato pretepajo, odvzemajo denar in mobilne telefone ter vrnejo k nam,” je povedal.

Dodal je, da njegovo ministrstvo za posredovanje v teh primerih ni pristojno, saj gre za zunanjo politiko. Vse podatke so posredovali predsedstvu BiH, od katerega pričakujejo odziv, prav tako od zunanjega ministrstva, ki je seznanjeno, da hrvaška policija oborožena vstopa na ozemlje BiH in s tem krši ozemeljsko celovitost BiH, poroča hrvaška tiskovna agencija Hina.

O nezakonitem prehajanju hrvaških policistov v BiH je v sredo s hrvaškim veleposlanikom v Sarajevu Ivanom Sabolićem govoril tudi predsedujoči predsedstvu BiH Željko Komšić. Po srečanju so iz Sarajeva opozorili, da bi “tovrstne situacije lahko povzročile ne samo nesporazume, ampak bi se lahko stopnjevale v nezaželeno smer”.

Šuhret Fazlić, župan Bihaća, kjer se nahaja največ migrantov, ki so nezakonito prišli v BiH in želijo oditi na Hrvaško, je izrekel podobne obtožbe ta teden v pogovoru za hrvaški časnik Jutarnji list.

Dejal je, da hrvaški policisti vse migrante, ne glede na to, ali so prišli iz BiH ali Srbije, preženejo v BiH čez mejo pri Bihaću.

“Hrvaška policija, oborožena s kalašnikovkami, na našo stran meje pride do kilometra daleč. Predstavim se jim in povem, da to ni v skladu z zakoni, oni pa samo skomignejo z rameni in povedo, da imajo takšne ukaze,” je povedal. Poudaril je, da tovrstnega ravnanja ni mogoče upravičiti z odvračanjem migrantov.

Hrvaške policiste na meji z BiH so doslej že večkrat obtožili nasilja do migrantov, kar Zagreb vztrajno zanika.
