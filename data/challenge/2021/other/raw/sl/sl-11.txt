sl-11
sl
2019-10-03
https://www.delo.si/gospodarstvo/novice/novi-vozni-redi-so-za-poslovne-uporabnike-katastrofa-234412.html
Novi vozni redi so za »poslovne uporabnike katastrofa«

Prihodnji teden bo stečajni upravitelj začel vročati odpovedi

Ljubljana – Stečajni upravitelj Adrie Airways Janez Pustatičnik bo predvidoma v ponedeljek začel vročati odpovedi. Koliko zaposlenih bo obdržal, še ne ve. Osebje iščejo Easyjet, Etihad, Ryanair, British Airways, Virgin Atlantic, Qatar Airways.

Delamo inventuro, pripravlja se vse potrebno za odpovedi pogodb, pregleduje se poslovanje. V sredo je bil sestanek z zaposlenimi, izvedli smo tudi prve sestanke s poslovodstvom, je dogajanje po stečaju letalskega prevoznika predstavil Janez Pustatičnik. Ta predvideva, da bodo z vročanjem odpovedi pričeli prihodnji teden. »Zagotovo bomo nekatere zaposlene še potrebovali, denimo za preskus terjatev, popis in prodajo premoženja,« je dodal stečajni upravitelj. V Adrii Airways je zaposlenih več kot 550 ljudi; pilotov, kabinskega osebja, zaposlenih v komerciali, podpornih službah, operativnem centru, zemeljskih službah, klicnem centru.

»Možnosti za zaposlitev teh ljudi so različne,« pravi Jakob Počivavšek, predsednik sindikata Pergam: »Piloti in kabinsko osebje imajo v Sloveniji v svojem poklicu zelo omejene možnosti zaposlitve. Za ostale je odvisno od profila in razmer na trgu. Povpraševanje po delavcih je, upam, da tudi za te profile, ki bodo iskali zaposlitve.« Osebje denimo iščejo prevozniki Easyjet, Etihad, Ryanair, British Airways, Virgin Atlantic, Qatar Airways, so na zavodu za zaposlovanje povedali za STA.

Pilotov je 160. »Iščemo službe. Tudi v tujini se ne cedita med in mleko, a drugega nam ne ostane,« pravi pilot Marko Kastelic. Adria zaposlenim dolguje septembrsko in četrtino avgustovske plače, prispevke in dnevnice za dva meseca.

Delavci lahko uveljavljajo pravico za izplačila iz jamstvenega sklada. Izplačilo zaradi neizplačanih plač je omejeno na največ tri minimalne plače, izplačila za neizplačano nadomestilo plače za čas neizrabljenega dopusta na polovico minimalne plače in izplačilo odpravnine v višini največ ene minimalne plače. Iz jamstvenega sklada bo delno poplačilo, preostalo lahko delavci prijavijo terjatve v stečaju Adrie, je dejal Počivavšek. Če delavci želijo vložiti zahtevek za denarno nadomestilo se morajo prijaviti na zavod in zahtevek vložiti najpozneje v 30 dneh po prenehanju delovnega razmerja.

Subvencije tudi za lete iz Maribora?

Vlada je včeraj sprejela predlog novele zakona o letalstvu, ki omogoča vzpostavitev gospodarske javne službe za opravljanje posameznih letalskih linij. To bi lahko država vzpostavila, če bi zaradi nezanimanja letalskih prevoznikov Slovenija izgubila pomembne letalske povezave, je pojasnila ministrica za infrastrukturo Alenka Bratušek. »Ne moremo vedeti, katere bodo tiste linije, ki jih trg ne bo sam uredil,« je pojasnila ministrica in dodala, da je na seji vlade dala v razmislek idejo, da bi, če bo na voljo denar, razmislili tudi o kakšni liniji iz Maribora.

Po propadu Adrie so družbe iz skupine Lufthansa že vzpostavile linije do Bruslja, Frankfurta, Münchna in Züricha. Vozni redi teh linij so za poslovnega uporabnika katastrofa, meni Marko Kastelic. Iz Ljubljane namreč ni več jutranjega leta v Bruselj, kamor bo zdaj šest, prej je bilo 13 letov na teden. V Frankfurt pa bo iz Ljubljane letalo poletelo pozno dopoldne, s čimer bodo potniki, ki bi v Frankfurtu prestopili na drugo letalo, zamudili dopoldanske lete na druge destinacije.
