sl-165
sl
2019-04-23
https://www.vecer.com/visje-sodisce-obtozeni-trdi-da-je-slo-za-silobran-6696504
Višje sodišče: obtoženi trdi, da je šlo za silobran

Obtoženi Martin Brezar je bil v času dejanja zmanjšano prišteven, a ne bistveno.

Martina Brezarja so zaradi napada na kočevskega svetnika Saša Petka obsodili za poskus uboja, o pritožbi njegove obrambe še razsojanje na višjem sodišču

Pred senatom ljubljanskega višjega sodišča se je danes opravila javna seja za obtoženega Martina Brezarja iz okolice Kočevja, na prvostopenjskem sodišču obsojenega na sedem let in sedem mesecev zapora zaradi poskusa uboja tedanjega kočevskega občinskega svetnika Saša Petka. Sodišče mu je tudi preklicalo pred tem dosojeno pogojno kazen pol leta zapora in mu izreklo enotno kazen osem let zapora.

Na izrek sodbe se je Brezar prek svojega odvetnika Mihe Kuniča pritožil na višje sodišče. Odvetnik je v pritožbi, ki jo je danes tudi na kratko predstavil, višje sodnike opozoril na bistvene kršitve, ki naj bi bile storjene na prvostopenjskem sojenju. Odvetnik meni, da je obtoženi Saša Petka napadel z nožem, ker se je le branil pred njim, in da je torej ravnal v silobranu, kar pa je prvostopenjsko sodišče zavrnilo. Zato je odvetnik višjemu senatu predlagal, da obtoženega oprosti ali pa da sodbo razveljavijo in zadevo vrnejo v ponovno sojenje drugemu sodnemu senatu. Višje sodišče bo sodbo poslalo po pošti.

Sodišče ni verjelo obtoženemu

Obtoženi Brezar je bil 19. oktobra 2018 na prvostopenjskem sodišču obsojen, ker je 1. oktobra 2017, nekaj pred eno zjutraj, na terasi lokala Osterman v Kočevju Saša Petka zabodel v trebuh in mu povzročil hude poškodbe, zaradi česar je bilo v nevarnosti Petkovo življenje. Preživel je le zaradi pravočasne medicinske pomoči. Obtoženi je po dogodku zbežal in poklical policijo. Sodni izvedenec psihiater Vanja F. Rejc je ocenil, da je bil obtoženi v času dejanja zmanjšano prišteven, vendar ne bistveno. K dogodku sta nedvomno doprinesla tudi zaužiti alkohol in druge prepovedane substance. Obtoženi je imel v krvi okoli 1,4 promila alkohola, oškodovanec pa 1,8. V Brezarjevi krvi so našli še sledi kokaina, v Petkovi pa kokaina in drogo MDMA.

Obtoženi se je na sodišču zagovarjal, da je bil Petek tisti, ki ga je pritisnil ob zid, in da ni imel druge izbire, kot da se iz situacije reši z nožem. Da je torej ravnal v silobranu. A sodišče temu ni verjelo, saj ni bilo prič, ki bi potrdile, da je Petek začel prepir. Sodišče je sklenilo, da oškodovanca ni zabodel v silobranu, temveč da ga je počakal na terasi lokala in ga namerno zabodel. "Oškodovanca, ki je bil zaradi vašega ravnanja na robu smrti, ste zabodli v vitalni del telesa in mu povzročili hude poškodbe. To ste storili s hipnim, a direktnim naklepom, da bi mu vzeli življenje," je sodnik Marko Črešnovar pojasnil odločitev o obsodbi.

Obramba vztraja

Odvetnik Kunič je danes višje sodnike opozoril na nekatere bistvene kršitve, ki naj bi bile storjene med prvostopenjskim sojenjem. Med drugim je dejal, da prvostopenjsko sodišče ni upoštevalo njegovega predloga, da bi postavili sodnega izvedenca psihiatrične stroke za oškodovanca Petka. Slednji je bil naznanjen policiji, da naj bi bil prodajal stereoide, ki naj bi jih menda tudi sam užival, ker je bil pred leti aktivni tekmovalec v body buildingu. Po mnenju odvetnika pa se človek, ki uživa stereoide, tudi osebnostno spremeni. Zaradi tega je morda pretirano odreagiral na obtoženčev verbalni napad še v lokalu, napad pa se je nadaljeval na terasi. Odvetnik meni, da je treba verjeti obtoženemu, da je, ko sta se s Petkom pretepala na terasi in naj bi ga bil Petek udaril, občutil strah za svoje življenje in ga je zato napadel z nožem ter lahko govorimo o silobranu.

Zajeten kazenski spis

Prvostopenjsko sodišče je pri odmeri kazenske sankcije Martinu Brezarju upoštevalo tudi to, da je bil obtoženi od leta 2011, ko je postal polnoleten, že osemkrat pravnomočno obsojen, v glavnem zaradi nasilnih kaznivih dejanj. Na pravnomočnost sodbe, ki jo bodo višji sodniki strankam v postopku, obtoženemu, njegovemu odvetniku in tožilstvu, poslali po pošti, Brezar čaka v ljubljanskem priporu.
