sl-86
sl
2019-03-31
https://www.dnevnik.si/1042881389/posel/novice/1042881389
Wow air propadel tako rekoč čez noč

»Wow air je prenehal delovati. Vsi njegovi leti so preklicani,« je družba v četrtek zjutraj sporočila potnikom, ki so z nahrbtniki na letališkem terminalu čakali na vkrcanje na letalo. Njihovo presenečenje je bilo toliko večje, ker je družba vozovnice za lete prodajala še nekaj ur prej. Zgolj v prestolnici Islandije Reykjaviku je na letališčih obtičalo blizu 4000 ljudi, na vseh drugih mednarodnih letališčih po svetu pa še 6000.

Družba Wow air je sicer že v sredo zvečer po več urah nakopičenih zamud odpovedala številne mednarodne lete iz Newarka, Baltimora oziroma Washingtona in z drugih letališč. Irka Denise Riordan je zaradi odpovedi zamudila krst svojega nečaka Ollieja na Irskem. Potniki so se že vkrcali na letalo za v Dublin, ko jim je letalsko osebje povedalo, da imajo težavo, in po štirih urah zamude nazadnje odpovedalo polet.

»Letalski prevoznik mi je ponudil hotelsko namestitev do naslednjega leta,« je rekel eden izmed potnikov Suher Adi, ki naj bi iz Washingtona, kjer živi, prek Reykjavika letel v Pariz. »A to se ni zgodilo.« Sam je imel še srečo, mnogi potniki so obtičali na letališču, saj jim niti v lastni režiji ni uspelo dobiti proste sobe v hotelu ali namestitve prek Airbnb.

Islandski urad za promet je razjarjenim potnikom, ki so obtičali na letališčih ali na poti med začetno in končno destinacijo, svetoval, naj kupijo novo letalsko vozovnico pri drugi družbi. Družbe EasyJet, Wizz air, XL Airways, Norwegian air in Icelandair so potnikom ponujale alternativne polete in cenejše vozovnice. Družba Icelandair je potnikom, ki so lahko dokazali, da so lastniki vozovnice Wow aira, ponudila vozovnice za 60 dolarjev za lete v Reykjavik in za 160 dolarjev za lete v Evropo ali Severno Ameriko. Toda vsem potnikom ni uspelo dokazati, da so že kupili povratno vozovnico, saj družba Wow air v zadnjih dneh ni več izdajala elektronskih vozovnic. Še bolj je potnike razjaril islandski urad za promet, ki je sporočil, da stroške nakupa nove vozovnice nosi vsak posameznik sam.

Dodatno težavo so imeli tisti, ki so se odpravljali na dopust, zanje namreč alternativne vozovnice po znižanih cenah niso veljale, saj se niso vračali domov in zato uradno tudi niso obtičali. Eden izmed teh je Barrai Omuireagain iz ameriške Indiane, ki je bil skupaj z ženo in otrokoma na poti na dopust v Dublin. Za zdaj kaže, da bo morala večina potnikov izterjati svoj denar prek potovalnega agenta, evropske agencije za letalstvo ali – v skrajnem primeru – sodišča, saj iz stečajne mase verjetno ne bodo dobili niti centa. A vsi ne morejo upati na povračilo stroškov.

Wow air je bil ustanovljen konec leta 2011 kot nizkocenovna alternativa prevozniku Icelandair. Let iz Bostona v Reykjavik je denimo stal 99 dolarjev. Wow air je bil eden od številnih prevoznikov, ki so se zanašali predvsem na veliko povpraševanje po potovanjih in nizke cene goriva. Leta 2018 je imela družba 3,5 milijona potnikov in okoli tisoč zaposlenih. V zadnjih šestih mesecih so se pojavile informacije o morebitni prodaji družbe, kot potencialni kupec pa se je omenjal ameriški sklad Indigo Partners, ki ima deleže v več drugih letalskih družbah, tudi Wizz airu.

Predsednik uprave Wow aira Skúli Mogensen je islandski državni televiziji RUV povedal, da so se z investitorji pogajali še v četrtek zjutraj, da bi vendarle rešili družbo. »Verjeli smo, da bomo dobili naložbo,« je dejal. »Delovali smo zelo transparentno, vendar se to ni zgodilo.« Na visokokonkurenčnem trgu letalskih prevoznikov severne Evrope in Severne Amerike pač niso preživeli.
