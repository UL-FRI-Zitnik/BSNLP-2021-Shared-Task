sl-150
sl
2019-03-20
https://www.dnevnik.si/1042879609/kronika/s-pestjo-mu-je-razbil-glavo-sam-pa-trdi-da-se-je-le-branil
S pestjo mu je razbil glavo, sam pa trdi, da se je “le branil”

Že prej obsojenega morilca Štefana Mitroviča je sodišče zaradi povzročitve posebno hude poškodbe poslalo še za dodatnih šest let v zapor.

»Ste značajsko nepredvidljiv in fizično nevaren človek,« je novomeška sodnica Mojca Hode v obrazložitvi sodbe dejala 56-letnemu Štefanu Mitroviču , ki ga je obtožnica bremenila povzročitve posebno hude telesne poškodbe, v priporu pa je od 1. septembra lani. Obsodila ga je na 6 let zapora. Ker pa je kaznivo dejanje storil v času pogojnega odpusta, saj ga je sodišče avgusta 2015, približno štiri leta pred iztekom 20-letne zaporne kazni zaradi uboja, izpustilo na prostost, mu je sodnica pogojni odpust preklicala in h kazni prištela še omenjena štiri leta. Tako je izrekla enotno kazen 9 let in 10 mesecev zapora. Dvajsetletna kazen za uboj tete, ki ga je storil leta 1999 v Srbiji, sodilo pa mu je slovensko sodišče, bi se mu iztekla 22. septembra letos.

Pretepeni 42-letni Marko Potočar je v incidentu 23. avgusta lani v baru Klanček v Črmošnjicah pri Novem mestu utrpel več zlomov lobanje, nosnih kosti, čeljusti, obeh ličnic, poškodbe sten očesne votline, ima tudi trajno poškodovano oko. Kot je dejala sodnica, je nedvomno dokazano, da je Mitrovič vsaj trikrat s pestjo močno udaril Potočarja, res pa je, da oškodovanec ni bil v smrtni nevarnosti.

Priče so ovrgle Mitrovičev zagovor glede poteka dejanja. Govoril je, da sta ga Potočar in njegov kolega, ko sta prišla v bar Klanček, začela brez razloga izzivati. Da bi se pomirili, sta se Mitrovič in Potočar rokovala. Pri tem naj bi ga Potočar močno sunil v rebra, Mitrovič pa naj bi ga s pestjo večkrat udaril v glavo, da je ta padel po tleh.

»Dogodek obžalujem. Toda bil sem napaden. Samo branil sem se,« je danes ponovno zatrdil obtoženi, ki je že na pogled precej močnejši od Potočarja. Nekaj prič je tudi povedalo, da se ga bojijo, lastnik lokala si tistega večera, ko se je zgodil pretep, niti ni upal poklicati policije ali reševalcev, saj mu je Mitrovič grozil, da ga bo ubil, če jih pokliče. Iz gostilne jih je poklicala šele Potočarjeva žena, ko so ji sporočili, da je Marko ves pretepen in da naj pride ponj.

Alkohola ne pije, le šmarnico…

Ob tem je Mitrovič trdil, da že 20 let ne pije. Toda policisti so ga od leta 2015 vsaj dvakrat kaznovali zaradi vožnje pod vplivom alkohola. Tudi tistega avgustovskega večera, potem ko se je po celodnevnem delu v gozdu ustavil v Klančku, naj bi mu natakar prinesel pivo, po Mitrovičevih besedah po pomoti, toda zavrnil ga ni. Sam pa je na sodišču povedal, da vsak večer za zdravje spije kozarček šmarnice z domačim kisom.

Po mnenju tožilca Igorja Vertuša gre za nevarno osebo, ki predstavlja tempirano bombo. »Oškodovanec je bil nedolžna žrtev. Skupil jo je le zato, ker je obdolženi želel dokazati, da je glavni. Ni mu bilo dovolj, da je udaril enkrat. Brez potrebe je potem še dvakrat. Gre za zavržno dejanje, ki ga družba ne bo tolerirala.« Predlagal je najvišjo, to je desetletno zaporno kazen, skupaj s prekinitvijo pogojnega odpusta pa enotno kazen 14 let zapora.

Najverjetneje se bosta na višino kazni pritožila tako tožilstvo kot obramba, ki je sicer predlagala oprostilno sodbo, saj da kvalifikacija kaznivega dejanja ni pravilna in da je šlo le za nekoliko prekoračen silobran.
