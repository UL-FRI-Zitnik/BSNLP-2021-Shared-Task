sl-107
sl
2019-06-24
http://www.24ur.com/sport/kosarka/doncic-v-la-ju-caka-lovoriko-young-samozavestno-trdi-zasluzim-si-jo-bolj-kot-luka.html
Dončić v LA-ju čaka lovoriko, Young samozavestno trdi: 'Zaslužim si jo bolj kot Luka'

Slovenski košarkar Luka Dončić je v krstni sezoni v NBA pustil velik pečat. V noči na torek bo po dveh mesecih čakanja izvedel, ali si je prislužil tudi tako želeni naziv novinec leta. Pred podelitvijo v Los Angelesu, kjer je tudi že Luka Dončić, pa je Trae Young v pogovoru za ESPN dejal, da si on bolj zaslužil naziv novinec leta kot Luka.

Luka Dončić je v krstni sezoni osupnil Američane. Mnogi so ga podcenjevali, češ da se v Evropi ne igra dovolj kakovostna košarka, a najstnika (ob prihodu v ligo NBA, op. p.) iz Ljubljane je to le dodatno motiviralo, da je počel, kar počne najbolje - navduševal na parketu in to z otroško igrivostjo. Za to je bil iz meseca v mesec nagrajen z nazivom novinec meseca na Zahodu. Po podiranju rekordov in postavljanju mejnikov, je razumljivo sredi sezone postal glavni kandidat za novinca leta. "Za njim je izjemno leto. Zame je Luka Dončić najboljši novinec po LeBronu Jamesu, Larryju Birdu, Magicu Johnsonu in Michaelu Jordanu. Luka je imel izjemno krstno sezono v kateri je pustil pečat. A to je le košček tega, česar je sposoben," je ob koncu sezone razlagal njegov trener v Dallasu Rick Carlisle . Ob prvotnem poskusu, da Dončića postavi na pozicijo 4, je izkušeni strokovnjak hitro spoznal, da bo Dončić precej bolj koristen za ekipo na branilskem položaju. Po poškodbi Dennisa Smitha ml. je Luka, ki so mu navijači v glasovanju za tekmo All-Star namenili celo tretje največje število glasov (zaostal je le za LeBronom in Giannisom ), izkoristil ponujeno in se izkazal za izjemno vsestranskega košarkarja, kar potrjujejo tudi statistični podatki.

"Trae Young je imel fantastično sezono, kar je kar nekoliko ironično, glede na to, da sta bila na naboru zamenjana drug za drugega. Menim, da si Luka nagrado zasluži. Ne le zaradi vseh trojnih dvojčkov, ampak ker je naredil soigralce boljše. To je razlika," nam je v ZDA razlagal lastnik franšize Mavs Mark Cuban . Z njim se je strinjal tudi nekdanji slovenski selektor Igor Kokoškov, zdaj pa pomočnik pri Sacramento Kings. "Luka bo novinec leta, to je mislim, da realno. To mu seveda tudi želim. A meni se zdi pomembneje, da še naprej trdo dela, da bo naslednjih 20 let v ligi in osvojil še marsikaj drugega," nam je razložil srbski strokovnjak.

"Seveda želim osvojiti nagrado. A če sem odkrit, o tem ne razmišljam," je med sezono razlagal Dončić. Ta ima v boju za laskavo nagrado dva tekmeca, in sicer Treaja Younga (Atlanta Hawks) in Deandreja Aytona (prvi izbor lanskega nabora) iz Phoenixa. A realno gledano ima poleg Dončića možnosti za nagrado le Young.

V dosedanjih napovedih glasovanja je imel vselej košarkar Dallasa veliko prednost. Ameriški ESPN je celo izračunal, da ima Dončič kar 98 odstotkov možnosti za osvojitev lovorike. "Malce sem živčen," je pred podelitvijo nagrad v Santa Monici, ki jo bo v televizijskem prenosu na TNT vodil legendarni S haquille O’Neal dejal Cuban. "Tudi Luka je," je v pogovoru z ameriški mediji razkril lastnik franšize Mavericks.

Drugačnega mnenja kot analitiki je Trae Young. Ta meni, da bi prav on moral osvojiti nagrado za novinca leta. Če je Dončić blestel in navduševal prve štiri mesece, pa je Young nase z nekaj zelo dobrimi strelskimi predstavami opozoril v zadnjih dveh mesecih oz. po All-Star premoru. A vprašanje je, če bosta za nagrado dovolj odlična zadnja dva meseca.

"Seveda si zaslužim. Preden sem prišel v ligo NBA sem si želel, da bi odigral vsako možno tekmo. Igrati 81 od 82 možnih tekem je nekaj neverjetnega. Moja sezona je zmagovalna. Imel sem le en slab mesec, ta mesec pa ne bi smel odločiti novinca leta. Ne vem, kako bodo glasovali, a veselim se te podelitve," je odgovoril na vprašanje novinarja, ali misli, da bi si zaslužil nagrado novinec leta.

In kako zgodovinsko sezono je pravzaprav imel Luka Dončić?

Pridružil se je legendarnemu Oscarju Robertsonu (1961) in kot edini novinec v zgodovini lige NBA v povprečju beležil vsaj 20 točk, sedem skokov in šest podaj na tekmo.

Njegovih osem trojnih dvojčkov je tretji najboljši dosežek novinca v zgodovini lige. Pred njim sta le Robertson (26) in B en Simmons (12), lanskoletni dobitnik nagrade. Dončić je prav tako presegel rekord Magica Johnsona (7) in zabeležil največ trojnih dvojčkov pred 21. rojstnim dnevom. Dončić je postal tudi drugi najmlajši košarkar, ki je zabeležil trojnega dvojčka. Mlajši je bil le Markelle Fultz .

Komaj 20-letni Ljubljančan je med novinci statistično gledano na vrhu lestvice strelcev lanske sezone, drugi v podajah, drugi v skokih in peti v ukradenih žogah. Če Dončić osvoji prestižni naziv novinca leta, se bo pridružil Pauu Gasolu , do sedaj edinemu zmagovalcu nagrade novinec leta, ki ni igral univerzitetne košarke v ZDA.

Bo Luka Dončić dobil nagrado za novinca leta in potrdil ESPN-ov izračun, ki pravi, da ima kar 98 odstotkov možnosti ali pa bomo videli novo presenečenje, kot smo ga v izboru ESPY nagrad za najbolj prodornega športnika, kjer je Young dobil prednost pred Dončićem. Več o tem tukaj.
