sl-57
sl
2018-12-10
https://www.dnevnik.si/1042849738/slovenija/kss-tudi-za-znizanje-obdavcitve-plac
KSS tudi za znižanje obdavčitve plač

Kot so poudarili v sindikatu, dvig minimalnih plač podpirajo, ker bodo le tako lahko vsi delavci prejeli dostojno plačilo za svoje delo. Opozarjajo pa, da v nižjih tarifnih razredih številne kolektivne pogodbe določajo nižje plače od zakonsko določene minimalne. "V Sloveniji imamo delo do šestega tarifnega razreda že razvrednoteno, še posebej zaradi visokih socialnih pomoči, saj delavci do tega tarifnega razreda prejmejo le malo višje plačilo za svoje delo od socialne pomoči, poleg tega pa še vsi enako visoko," so opozorili v KSS.

Predlagajo, naj država kompromis med željami delavcev in delodajalcev najde tako, da zniža obdavčitev vseh plač. "Brez korekcije obremenitev plač za delavce in delodajalce ob načrtovanem dvigu plač bo prišlo do zapiranja podjetij, ki ne bodo zmogla plačati svojih delavcev po z zakonom določeni minimalni plači ob izvzetih vseh dodatkih," so ocenili. Prepričani so, da bi morali socialni partnerji doseči dogovor o določitvi minimalnih plač po vseh tarifnih razredih z zakonom. Pozivajo jih, naj čim prej po dvigu minimalne plače s predlagano novelo zakona opravijo "resno razpravo" na Ekonomsko-socialnem svetu.

O predlogu novele bo danes na zahtevo Levice na nujni seji razpravljal tudi odbor DZ za delo. V Levici, kjer so predlog zakona pripravili, so zahtevo za sklic seje utemeljili s tem, da ta prinaša spremembe, katerih uveljavitev je predvidena že s 1. januarjem 2019.

Predlog, ki so ga s podpisi podprle tudi vse koalicijske poslanske skupine, predvideva, da bi se minimalna plača s sedanjih okoli 638 evrov neto prihodnje leto zvišala na 667 evrov, leta 2020 pa na 700 evrov neto.

Poleg tega bi iz minimalne plače izključili vse dodatke, z letom 2021 pa uvedli formulo za njen izračun, po kateri bi morala biti minimalna plača vsaj 20 odstotkov višja od minimalnih življenjskih stroškov. Po trenutnem izračunu to pomeni 736 evrov.
