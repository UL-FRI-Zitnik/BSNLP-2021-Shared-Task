sl-3-2
sl
2019-02-12
http://www.slovenskenovice.si/novice/svet/clanek/se-odpravljate-z-letalom-zracni-prostor-bo-zaradi-stavke-zaprt-149563
KONTROLORJI

Se odpravljate z letalom? Zračni prostor bo zaradi stavke zaprt

Zaradi stavke so za sredo odpovedani tudi vsi štirje leti Adrie Airways iz ljubljanskega letališča v belgijsko prestolnico.

BRUSELJ – Kontrolorji zračnega prometa na bruseljskem letališču bodo danes ob 22. uri začeli 24-urno stavko, v tem času pa v zračnem prostoru pod 8000 metri ne bo prometa. Zaradi stavke so za sredo odpovedani tudi vsi štirje leti Adrie Airways iz ljubljanskega letališča v belgijsko prestolnico.

Pridružili se bodo splošni stavki

Kot poroča francoska tiskovna agencija AFP, se bodo kontrolorji zračnega prometa pridružili splošni stavki v Belgiji, zato bo zračni promet obstal. V belgijski kontroli zračnega prometa Skeyes so pojasnili, da ni jasno, koliko kontrolorjev se bo pridružilo stavki, pri tem pa dodali, da so bili v prepoved letalskega prometa primorani. Predstavnik za odnose z javnostjo Skeyesa Dominique Dehaene je za AFP dejal, da bodo dovoljeni le vladni, vojaški in nujni leti.

Skeyes sicer nadzorujejo zračni prostor pod 8000 metri, nad to mejo pa prostor nadzoruje kontrolni center v nizozemskem Maastrichtu, še poroča agencija. V belgijski kontroli zračnega prometa tudi nimajo informacij o tem, koliko letov bo v sredo odpovedanih in koliko potnikov bo prizadetih.

Zahtevajo višje plače

K splošni stavki v Belgiji so pozvale tri sindikalne organizacije, ki zahtevajo višje plače. Po poročanju AFP, bo stavka povzročila zmedo v belgijski prestolnici. Ta dan bo sicer Bruselj, dom zveze Nato, gostil srečanje obrambnih ministrov. V Natu so za AFP pojasnili, da ne pričakujejo, da bo stavka vpliva na zasedanje.

Drugo največje belgijsko letališče Charleroi, ki je med drugim baza za nizkocenega prevoznika Ryanair, je že napovedalo, da bo v sredo zaprto, nemški prevoznik TUI pa bo za sredo napovedane belgijske lete opravil iz najbližjih francoskih in nizozemskih letališč. Letalski prevoznik Brussels Airlines je že odpovedal vseh 222 letov. V luči stavke so v prestolnico Belgije odpovedani tudi vsi štirje sredini leti Adrie Airways, oba dopoldanska in oba popoldanska. Stavka bo po poročanju AFP trajala do srede do 22. ure.
