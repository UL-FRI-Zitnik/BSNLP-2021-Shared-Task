sl-17
sl
2019-03-18
https://www.vecer.com/zdravnik-obtozen-nedovoljenega-sprejemanja-daril-trdi-da-ni-bil-vkljucen-v-sistem-nabave-6678048
Zdravnik, obtožen nedovoljenega sprejemanja daril, trdi, da ni bil vključen v sistem nabave

Obtoženi zdravnik trdi, da ni prejel nobene podkupnine.

Nevroradiolog naj bi bil neupravičeno prejel nagrado v višini dobrih sedem tisoč evrov. Njegov odvetnik pravi, da je šlo za plačilo za opravljeno delo in ne podkupovanje, saj je zdravnik kolegom predstavil nov pripomoček

Z lista, ki ga je držal s tresočo se roko, je obtoženi dr. Zoran Miloševič, po poklicu interventni nevroradiolog v UKC Ljubljana, danes na ljubljanskem okrožnem sodišču prebral svoj zagovor. V njem je zanikal očitek nedovoljenega sprejemanja daril, kar mu očita tožilstvo. Kot je še zatrdil, nikoli ni bil vključen v sistem nabave medicinskega pripomočka, podpisal ni nobene naročilnice in se ni dogovarjal za ceno. Po njegovih besedah je pripomoček odobrila komisija, on je samo vložil vlogo zanj, cene pa sploh ni videl. Na vprašanja sodišča, tožilstva in obrambe ni odgovarjal.

Tožilstvo poleg Zorana Miloševiča preganja še podjetje Animus in njegovo direktorico Irmo Košutar-Gašparić . Njej očita nedovoljeno dajanje daril, Miloševiču, kot že rečeno, pa nedovoljeno sprejemanje daril. Kaznivo dejanje naj bi bil zagrešil pred desetimi leti, ko naj bi bil poskrbel, da je UKC Ljubljana določen medicinski pripomoček - gre za tako imenovane aligatorje za zdravljenje možganske kapi - naročil pri Animusu, v zameno pa naj bi bil prejel 7200 evrov nagrade v treh obrokih. Postopka, ki ju vodi sodnik Srečko Škerbec , sta za zdaj ločena. Kot so nam sporočili iz sodišča, o tem, ali se bosta postopka vodila ločeno, še ni bilo odločeno. Je pa pred časom obramba soobtožene zahtevala izločitev sodnika zaradi njegove nepristranskosti. Predsednik sodišča je zahtevo zavrnil.

Spomnimo. Na predobravnavnem naroku zoper obtoženega je njegov odvetnik Milan Krstić izrazil mnenje, da je pripomoček "revolucionarna zadeva" za zdravljenje možganske kapi. Da je zdravnik predlagal nakup tega izdelka, je po njegovem popolnoma normalno. In da denar, ki ga je Miloševič prejel, ni bilo podkupovanje, ampak plačilo za delo.

Sojenje Miloševiču se nadaljuje v ponedeljek z branjem listin. Obtoženi je za ta dan svojo odsotnost vnaprej opravičil. (tre)

Odvetnik obtoženega trdi, da ne gre za podkupovanje, pač pa za plačilo za delo
