sl-43
sl
2018-09-03
https://www.dnevnik.si/1042838337/svet/v-grciji-zaradi-stavke-ustavili-trajekte
V Grčiji zaradi stavke ustavili trajekte

Trajekti so danes zasidrani v pristaniščih.

Vozniki trajektov, združeni v sindikatu PNO, so danes za 24 ur prekinili delo. Posledice stavke čutijo številni domačini in turisti, saj so otoki brez letališč dobesedno odrezani od sveta.

V Grčiji se te dni počasi izteka visoka turistična sezona, čeprav je trenutno največ turistov domačinov. Mnogi od njih bi morali konec tedna končati dopust in se z današnjim dnem vrniti na delo.

Ob upoštevanju napovedi stavke so se sicer številni z otokov vrnili dan prej. Podjetja za današnji dan tudi niso prodajala vozovnic, so pa dodala dodatne trajekte v nedeljo.

Prva stavka od zapustitve programa mednarodne pomoči

Sindikat PNO se je s predstavniki delodajalcev pogajal še v nedeljo, a so se pogovori končali brez uspeha. Kljub dveletni močni rasti prometa delodajalci ponujajo enoodstotno zvišanje plač s septembrom in nato še enoodstotno z naslednjim junijem. Vozniki trajektov želijo pet odstotkov višje plače.

Gre za prvo stavko, odkar je Grčija 21. avgusta uradno zaključila tretji mednarodni program pomoči. Zadnjih osem let je morala država v zameno za finančno pomoč, ki jo je rešila pred bankrotom, sprejemati boleče varčevalne ukrepe ter ostre reforme.

Grški premier Aleksis Cipras je v petek sicer napovedal zvišanje minimalne plače, ki je z okoli 760 evrov mesečno v času finančne krize padla na 586 evrov.
