sl-6
sl
2019-03-27
https://govori.se/traci/domaci-traci/sara-seslar-naraks-zmagovalka-natecaja-sodobna-kofetarica-sodobna-kofetarica-v-barvah-zivljenja/
Sara Sešlar Naraks: Sodobna kofetarica v barvah življenja

Loka kava, katere embalažo krasi motiv kofetarice, je skupaj z Akademijo za likovno umetnost in oblikovanje izvedla projekt Sodobna kofetarica, pri katerem so študentje dveh oddelkov po svoje interpretirali 130 let staro delo slikarke Ivane Kobilica.

Naša največja slikarka Ivana Kobilca je pred 130 leti ustvarila Kofetarico in ob tem jubileju so se pri Loka kavi odločili, da se bodo umetnici poklonili na poseben način. Zasnovali so projekt Sodobna kofetarica, k sodelovanju pa povabili Akademijo za likovno umetnost in oblikovanje Univerze v Ljubljani, pri kateri se kalijo mladi talenti v umetnosti. »Z željo, da bi proslavili delo Kofetarica, ki je naš prepoznavni znak, in v želji, da bi to čudovito stvaritev predstavili tudi mlajši generaciji, smo se odločili, da z mladim znanjem in domišljijo ustvarimo Sodobno kofetarico.

Na ta način dajemo poklon tudi slovenski umetnosti. Že tako smo ponosni, da naša kava na embalaži nosi podobo Kofetarice. Projekt, ki ga danes začenjamo, pa nam odpira pogled tudi na to, kako mladi umetniki vidijo ljubitelje kave,« so konec septembra povedali predstavniki Loka kave, študenti Oddelka za slikarstvo in Oddelka za oblikovanje vizualnih komunikacij pa so od oktobra do januarja pod mentorstvom doc. Suzi Bricelj in izr. prof. mag. Žige Kariža, asist. mag. Andreja Kamnika ter izred. prof. Saša Sedlačka naredili izjemna dela in poustvarili Sodobno kofetarico.

Deset finalistov

Strokovna žirija je izbrala deset finalistov, ki so ustvarili dva videa, en gif, dve slikarski deli in pet ilustracij. »Dela, ki so jih študentje Akademije za likovno umetnost in oblikovanje prijavili na natečaj, so raznovrstna po vsebini, formi in izraznem mediju. Prav vsa so adekvatno odgovorila na zastavljeni izziv, deseterica izbranih za razstavo pa je slednje nadgradila s humorjem, osebno izraznostjo, kontekstualnim razmislekom in predvsem kvaliteto,« je sporočila doc. dr. Petja Grafenauer z ALUO. Izbrano delo Sodobne kofetarice je nastalo pod mentorstvom doc.

Suzi Bricelj, ki je na razglasitvi povedala, da so s študenti najprej natančno proučili tematiko. »Prebirali in diskutirali smo o delu ter vlogi Ivane Kobilca v razvoju kulture na Slovenskem ter njeni znameniti sliki Kofetarica. Ob tem so se odpirale številne aktualne teme s področij umetnosti in družbe, nismo pa pozabili na kavo, načine in zgodovino uživanja kave pri nas. Na osnovi vsega tega so študenti oblikovali vsak svojo interpretacijo Kofetarice in jo izrazili na vizualen način. Veliko raziskav in pogovorov je bilo tudi v procesu likovnega snovanja.«

Zmagovalna ilustracija

Med vsemi finalnimi deli je strokovna žirija soglasno izbrala dovršeno ilustracijo, narejeno v digitalni obliki, ki jo je ustvarila študentka Sara Sešlar Naraks, ta je od Loke kave prejela denarno nagrado, njeno kreacijo pa so upodobili na omejeni izdaji 150 skodelic Loka kave.

O svoji ilustraciji, pri kateri je natančno kompozicijo dopolnila z dinamiko pisanih barv, pa je povedala naslednje: »Sodobna kofetarica sem jaz. Prepogosto srkam kavo med drvenjem po ljubljanskih ulicah in si premalokrat vzamem čas za najljubši ritual, namenjen le meni. Na skodelici sem vizualizirala mesto in sebe v gibanju s kavo za po poti, izbrala sem značilne stavbe in znamenitosti Ljubljane ter Narodno galerijo, kjer je Kofetarica razstav-ljena. Motiv na krožničku pa je nasprotje motivu na skodelici, mirno pitje kave in z užitkom – ker vsak potrebuje nekaj minut zase. Tema in izbrani motiv sta mi bila že od samega začetka blizu, pri ustvarjanju pa sem zelo uživala in verjela v idejo. Vesela sem, da je to prepoznala tudi komisija in med obilo odličnih del izbrala prav moje. V veliko čast mi je, prav zaradi Ivane Kobilce in njene Kofetarice, da bo moj motiv krasil kavni set.«

Strokovna žirija je podelila tudi dve priznanji, za svoji deli sta ju prejeli Klara Jan in Veronika Hozjan. Zmagovalno delo, obe nagrajeni deli in dela preostalih sedmih finalistov – Valentine Agostini, Tine Sapundžić, Bibi Erjavec, Barbare Miše, Andraža Moharja, Anne Elisabeth Tassel in Lare Batistuta – si lahko ogledate na edinstveni razstavi na Kongresnem trgu do 11. marca 2019. Tudi predstavniki Loka kave so bili nad projektom navdušeni in veseli, da so mladim umetnikom dali možnost poustvaritve Kofetarice naše največje umet-nice Ivane Kobilce, in bodo vse sodelujoče študente za nagrado odpeljali na bienale v Zagreb.
