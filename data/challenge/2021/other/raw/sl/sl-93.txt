sl-93
sl
2019-08-21
https://www.dnevnik.si/1042895760/posel/novice/wizzair-z-zimsko-sezono-ukinja-lete-iz-ljubljane-v-bruselj
Wizzair z zimsko sezono ukinja lete iz Ljubljane v Bruselj

Poleg povezave med ljubljanskim letališčem in belgijskim letališčem Charleroi, ki služi tudi kot drugo letališče za Bruselj, bo Wizz Air v zimski sezoni ukinil letenje na še nekaterih drugih linijah med evropskimi letališči, so še navedli v Fraportu Slovenija.

Dodali so, da je ukinjanje manj donosnih povezav in vzpostavljanje novih v letalski panogi povsem običajen in nikoli končan proces. V prihodnjih mesecih se sicer v upravljavcu Letališča Jožeta Pučnika, kjer so se nedavno začela dela za 21 milijonov evrov vredno širitev potniškega terminala, nadejajo nekaterih novosti, o katerih pa ta trenutek še ne morejo biti konkretni.

Kakšna bo shema povezav Ljubljane z drugimi destinacijami v zimski sezoni 2019/2020 bo sicer znano konec oktobra, ko običajno objavijo zimski vozni red.

V Fraportu Slovenija so sicer spomnili, da je ljubljansko letališče julija zabeležilo rekordno število potnikov, saj je čezenj potovalo več kot 207.000 potnikov, kar presega mesečni rekord iz leta 2008, ko jih je bilo nekaj več kot 205.000. Od januarja do julija so skupaj medtem našteli skoraj 1,07 milijona potnikov, kar je 3,5 odstotka več kot v enakem obdobju lani. "Omenjeni mejniki so pokazatelj rasti prometa na letališču v zadnjih letih, ki sta bili rekordni po številu potnikov v zgodovini letališča, ob trenutni rasti prometa pa bo najbrž rekordno tudi letošnje," so ocenili.

Vzroke za rast vidijo v povezavah, ki jih v enakem obdobju lani še ni bilo, predvsem v dnevnih letih ruskega Aeroflota v Moskvo, povezavi britanskega Easyjeta z Berlinom ter dodanih frekvencah poljskega Lota v Varšavo.

Čez poletje je ponudbo z leti na Heathrow obogatil tudi British Airways, Air Serbia je vpeljala lete v Niš, jeseni pa bo število tedenskih frekvenc med Ljubljano in Parizom s šest na 12 povečal tudi Air France.
