sl-120
sl
2019-11-06
https://www.24ur.com/novice/svet/turcija-trdi-da-so-prijeli-se-al-bagdadijevo-zeno.html
Turčija trdi, da so prijeli še Al Bagdadijevo ženo

Turški predsednik Erdogan je dejal, da je Turčija prijela ženo ubitega voditelja Islamske države Abu Bakr al Bagdadija. Pred tem je Turčija sporočila tudi, da so ujeli tudi njegovo sestro. Al Bagdadi se je razstrelil med ameriškim napadom na njegovo skrivališče, njegovo smrt pa še vedno kot zmago predstavlja ameriški predsednik Trump.

Turčija je v torek sporočila, da so prijeli sestro ubitega voditelja Islamske države Abu Bakr al Bagdadija Rasmijo Avad , le dan kasneje pa je turški predsednik Recep Tayyip Erdogan potrdil še, da so ujeli tudi al Bagdadijevo ženo, piše BBC.

Erdogan: Prijetja Bagdadijeve žene nismo izpostavljali

Al Bagdadijevo smrt, ki jo kot eno največjih zmag v svojem predsedniškem mandatu še vedno promovira ameriški predsednik Donald Trump , je potrdila tudi Islamska država in že imenovala novega voditelja kalifa Abu Ibrahima al Hašemi al Kurašija . Kritiki opozarjajo, da Islamska država na nekaterih območjih Sirije in drugod še vedno predstavlja varnostno grožnjo.

Vodja Islamske države al Bagdadi se je ubil med napadom ameriških specialnih sil.

Erdogan je v govoru izpostavil, da so prijeli al Bagdadijevo ženo in njegovega svaka. "Američani so dejali, da se je Bagdadi razstrelil v tunelu. Oni so s tem prišli v javnost," je dejal Erdogan. "Jaz pa sporočam tukaj prvič: prijeli smo Bagdadijevo ženo in tega nismo izpostavljali. Prav tako smo v Siriji prijeli tudi njegovo sestro in njegovega svaka," je dejal.

Bagdadijeva sestra za obveščevalce 'zlata jama' informacij

Racija, v kateri so v torek priprli Bagdadijevo sestro je potekala v sirski provinci Alepo, ki je pod nadzorom Turčije, potem ko je ta prejšnji mesec začela ofenzivo na tem območju. 65-letnico so našli v prikolici, v kateri je živela z možem, snaho in petimi otroki. Avadova naj bi bila za obveščevalce prava 'zlata jama' informacij.

Erdogan je dejal, da prijetja al Bagdadijeve žene niso javno izpostavljali, kot so svojo racijo ZDA.

Strokovnjaki medtem trdijo, da je bil kraj, v katerem naj bi prijeli Bagdadijevo sestro, znan del tihotapske poti družin pripadnikov Islamske države.

Kaj se je zgodilo z Bagdadijem?

Vodja Islamske države al Bagdadi se je ubil med napadom ameriških specialnih sil 26. oktobra na severozahodu Sirije. Med napadom na njegovo skrivališče v provinci Idlib je pobegnil v predor, kjer je sprožil samomorilski jopič.

Na posnetkih napada, ki jih je objavila ameriška vojska , je videti helikopterje, ki streljajo na oborožene može na tleh, medtem ko letijo proti al Bagdadijevemu skrivališču. Po pristanku so pripadniki ameriških specialnih sil razstrelili stene kompleksa, al Bagdadija pa pozvali k predaji. Ta je nato zbežal v predor, kjer se je raztrelil, pri tem pa ubil tudi dva otroka, ki ju je vzel s seboj.

Ameriški predsednik Trump je nato sporočil, da so opravljeni DNK-testi potrdili, da je šlo za Bagdadija.
