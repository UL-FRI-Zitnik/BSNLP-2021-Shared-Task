sl-56
sl
2019-10-02
https://www.dnevnik.si/1042909829/kronika/-prodaja-dojenckov-in-jajcec
“Prodaja” dojenčkov in jajčec

Mlade Bolgarke so dojenčke, ki so jih grški kriminalci prodajali naprej v nezakonite posvojitve, rojevale v zasebnih bolnišnicah. Fotografija je simbolična.

Pred dnevi so grške oblasti s podporo Europola aretirale 66 oseb, osumljenih organiziranja nezakonitih posvojitev, nezakonitega pridobivanja nadomestnih mater, preprodaje človeških jajčec in pranja denarja. Združba je delovala vse od leta 2016, odkar je iz Bolgarije v grški Solun preseljevala revne in ranljive nosečnice in jih tam imela pod zdravniškim nadzorom do poroda v zasebnih bolnišnicah.

Novorojenčke so nato v nezakonito posvojitev prodali za 25.000 do 28.000 evrov, v ceno so bili vključeni plačilo za biološko mamo, pravni stroški, porod sam in plačilo za organizatorje. Nekatera dekleta so uporabili tudi kot nadomestne matere. Ista skupina kriminalcev se je ukvarjala tudi s preprodajo jajčec. Darovalke so večinoma prihajale iz Bolgarije, Gruzije in Rusije, prepeljali so jih v Solun, kjer so s postopki za povečanje plodnosti poskušali povečati število pridobljenih jajčec.

Grška policija je 23. septembra letos v dvanajstih hišnih preiskavah prijela dvanajst oseb zaradi suma sodelovanja v kriminalni združbi, pogovori z njimi in nadaljnje preiskave pa so jih privedli še do desetih dodatnih osumljencev. Skupno so prijeli 66 posameznikov, vključno z odvetnikom, ginekologom in zaposlenimi v zasebni bolnišnici, zasegli pa 13.000 evrov gotovine, tri avtomobile, mobilne telefone in druge naprave, različne dokumente, rojstne liste in bančne izpiske. Nepridipravi naj bi si z nezakonitim početjem nagrabili za najmanj pol milijona evrov dobička, denar pa »oprali« prek finančnih institucij, z nakupi luksuznih dobrin in različnih nepremičnin.
