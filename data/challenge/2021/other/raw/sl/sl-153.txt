sl-153
sl
2019-01-08
https://www.vecer.com/obtozena-trdi-da-partnerja-ni-hotela-raniti-6641233
Obtožena trdi, da partnerja ni hotela raniti: "Nož sem res držala v rokah, nisem pa ga zabodla"

Obtožena Maja Zajc ni priznala, da je namenoma zabodla svojega zunajzakonskega partnerja.

Maja Zajc je obtožena poskusa uboja, ker je po mnenju tožilstva lani septembra z nožem zabodla svojega zunajzakonskega partnerja.

Nisem kriva, zanikam naklep, saj partnerju nisem hotela škodovati - niti se mu približati. Nož sem res držala v rokah, nisem pa ga zabodla," je na današnjem predobravnavnem naroku pred ljubljansko sodnico Ano Testen povedala 44-letna obtoženka Maja Zajc iz Ljubljane. Tožilec Matej Peterca ji očita poskus uboja zunajzakonskega partnerja Iztoka Štupice , ki naj bi ga bila zabodla lanskega 29. septembra okoli 17. ure v stanovanju v Sneberski ulici v Ljubljani, po dejanju pa je poklicala reševalce. Dejanje naj bi bila storila v stanju bistveno zmanjšane prištevnosti.

 Na predobravnavnem naroku, ki je namenjen temu, da se obtoženi lahko izjasnijo glede morebitne krivde, je tožilec Peterca za obtoženko predlagal petletno zaporno kazen, če bi priznala krivdo po obtožnici. Zakon namreč za uboj predpisuje od pet- do petnajstletno zaporno kazen. V primeru, da je bil storilec zmanjšano prišteven, pa lahko sodišče izreče kazen, nižjo od petih let. Obtožena, ki se zagovarja s pomočjo odvetnice Alenke Cerar, se s predlagano kaznijo ni strinjala, zato se ji bo 24. januarja pred sodnico Testenovo začelo sojenje.

Sodnica je na današnjem naroku še pojasnila, da je pozvala oškodovanca Iztoka Štupico, če bo zoper obtoženo, ki je v priporu v ženskem zaporu na Igu in sta jo na včerajšnji narok pripeljali pravosodni policistki, uveljavljal premoženjski zahtevek. Sodišču je odgovoril, da ne bo uveljavljal premoženjskega zahtevka oziroma odškodnine in da prosi sodišče, da obtoženo izpustijo iz pripora. Na glavni obravnavi 24. januarja bosta zaslišana obtožena in njen partner Štupica, na naslednji obravnavi konec januarja pa bodo zaslišane priče. Med njimi tudi sodna izvedenka psihiatrične stroke Karin Sernec , ki bo lahko povedala, v kakšnem psihičnem stanju je bila obtožena v času dejanja, in več o njeni prognozi glede obtožene. Po mnenju izvedenke obtožena ni nevarna oziroma ne obstaja nevarnost, da bi dejanje ponovila.

Tožilstvo Zajčevi, ki do zdaj še ni bila nikoli kaznovana, očita, da je usodnega popoldneva z nožem z dvajset centimetrov dolgim rezilom zabodla oškodovanca, ko je ležal na postelji. Rezilo noža je zabodla v prsi in mu poškodovala pljuča, nato pa poklicala reševalce. Ker je oškodovanec dobil pravočasno zdravniško pomoč, je dejanje ostalo pri poskusu uboja. Dejanje pa je zaradi zaužitega alkohola, v krvi je imela med 1,7 do 1,8 miligrama na kilogram alkohola, ter zaužitih tablet za pomiritev, storila v stanju bistveno zmanjšane prištevnosti, še meni tožilec Peterca.

Obtožena je v preiskavi povedala, da ni imela namena raniti svojega partnerja, kaj šele, da bi mu vzela življenje. Tistega dne sta se sprla - sicer sta imela običajen odnos -, nož, ki ga je res držala v rokah, pa je kar zdrsnil v njegov prsni koš in ga poškodoval. Temu, da je držala nož v rokah in ga naslonila na partnerjev prsni koš, naj bi botrovalo dejstvo, da sta se sprla, on pa je dejal, da jo bo zapustil, tega pa se je zelo bala. Živela sta v hiši, kjer je njen oče pogosto pretepal mamo in otroke, zato so ob tem, ko ji je partner dejal, da jo bo zapustil in sta se prepirala, oživeli vsi hudi spomini na njeno otroštvo, ki je bilo polno nasilja.

Prepir zaradi zamude

Oškodovanec Iztok Štupica je v sodni preiskavi povedal, da je bil tudi on tistega dneva vinjen, da sta se prepirala, ker sta zamujala k njegovim staršem na kosilo. Obtožena ni bila nikoli nasilna, vedel je za njeno težko otroštvo, zato se tudi ni marala prepirati. Usodnega dne je on bolj vpil kot ona in sploh se ni zavedal, kdaj ga je zabodla. Prepričan pa je, da ga ni imela namena zabosti, le prestrašiti, ker ji je znova dejal, da jo bo zapustil, kar je prej dvakrat že storil, a se je vedno vrnil k njej. Par sta od aprila lani.
