sl-156
sl
2018-03-29
https://www.vecer.com/migranti-v-beli-krajini-vdirajo-v-domove-policija-trdi-drugace-6436946
Migranti v Beli krajini vdirajo v domove? Policija trdi drugače.

Na spletni strani tednika Demokracija "razkrivajo", kako migranti v Beli krajini vdirajo v domove. Pri tem pa se sklicujejo tudi na portal, ki naj bi spadal v medijsko mrežo predvolilnega projekta stranke SDS. Pridobili smo uradne podatke policije.

Na spletni strani tednika Demokracija, ki ga izdaja založba Nova obzorja v solasti stranke SDS, lahko preberemo novico, "da migranti v Beli krajini vdirajo v domove" in da so "domačini enega ujeli in fotografirali".

"Zbrali smo nekatere odzive in tudi fotografije, ki jih objavljamo v nadaljevanju. Eden od domačinov je zapisal: 'Jutranji "obisk". Srce začne močneje biti, ko zagledaš pred vrati mokrega, premraženega in brez obutve.' Jasno jim je, da je obiskovalec preplaval Kolpo. Nato mu dajo suha oblačila in ga nahranijo, pokličejo policijo. Sprašujejo se, kako živeti s strahom, da spet pridejo, da jih bo več in več. V nadaljevanju pa: 'Strah nas je.'" lahko še preberemo na spletni strani Demokracije.

Ker v nadaljevanju navajajo, da "se občani sprašujejo, zakaj jih država vsaj malo ne zaščiti" , smo za pojasnila zaprosili novomeško policijsko upravo.

"Policisti so v stalnem stiku z občani in ti jih pokličejo takoj, ko opazijo tujce. Do tega trenutka nismo obravnavali vloma v stanovanjsko hišo, morebitnega ogrožanja prebivalcev ali drugega nasilnega ravnanja tujcev. Le v enem primeru so tujci v gozdu vlomili v lesen pomožen objekt z namenom, da tam prenočijo. Občani so nas le v nekaj primerih obvestili, da so tujci skozi odprta ali odklenjena vrata vstopili v hišo in zaprosili za pomoč. Dejstvo je, da so po prečkanju meje mokri, premraženi, podhlajeni in pogosto lačni, domačini pa jim ponudijo pomoč - suha oblačila, hrano in pijačo. Policisti se takoj po prejetem obvestilu o tujcih, ki so prišli do naselja, odzovejo in jih odpeljejo na policijsko postajo," pojasnjujejo na policiji.

Statistika

Na območju Črnomlja so policisti letos obravnavali 153 nezakonitih prehodov državne meje, na območju Metlike pa 39.
