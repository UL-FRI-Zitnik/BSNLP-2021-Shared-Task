pl-18
pl
2018-11-07
https://fakty.interia.pl/swiat/news-uwolniono-pakistanska-chrzescijanke-asie-bibi,nId,2655213
Uwolniono pakistańską chrześcijankę Asię Bibi

- Tydzień temu pakistański sąd oczyścił Asię Bibi z zarzutu, jednak do dziś nie dotarły rozkazy umożliwiające jej wypuszczenie - mówił wcześniej AFP Zawa Hussain Warraich, minister więziennictwa w prowincji Pendżab. Podkreślił, że takie polecania zwykle nadchodzą w dwa dni po wyroku sądowym.

Po ogłoszeniu przez sąd najwyższy decyzji uniewinniającej Asię Bibi, gwałtownie zaprotestowały radykalne ugrupowania islamistyczne. W całym kraju ludzie wyszli na ulice miast. Demonstranci domagali się śmierci chrześcijanki. W wyniku zawartych porozumień pomiędzy islamistami i rządem, Asia Bibi otrzymała zakaz opuszczania kraju. Zdaniem prawnika chrześcijanki Saifa ul-Mulooka, zakaz opuszczania kraju oznacza dla jego klientki zagrożenie życia. On sam także w obawie o swoje życie wyjechał do Europy. Mąż Asi Bibi - Aszik Masih zwrócił się do zachodnich krajów z prośbą o azyl dla swojej rodziny. Sprawa Asi Bibi od wielu miesięcy wywoływała w Pakistanie kontrowersje. Przepisy o bluźnierstwie są bowiem popierane przez większość społeczeństwa. W obronie chrześcijanki występowały organizacje międzynarodowe, a także papieże Benedykt XVI i Franciszek.
