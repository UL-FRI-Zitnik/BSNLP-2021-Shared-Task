pl-28
pl
2018-11-29
https://www.tvp.info/40201437/wyrok-smierci-za-smsy-chrzescijanie-sa-oskarzeni-o-bluznierstwo
Wyrok śmierci za SMS-y. Chrześcijanie są oskarżeni o bluźnierstwo

W pakistańskich więzieniach nadal przebywa wielu chrześcijan oskarżanych o bluźnierstwo przeciwko Mahometowi. Źródła kościelne mówią nawet od 187 takich przypadkach. Wśród nich jest katolickie małżeństwo, któremu podobnie jak pakistańskiej chrześcijance Asii Bibi grozi kara śmierci.

Małżonkowie to Safqat i Shagufta Bibi, którzy nie są spokrewnieni z Asią Bibi. – Przebywają oni w celi śmierci w dwóch różnych więzieniach – powiedział dyrektor Centrum Pokoju w Lahore, dominikanin o. James Channan. Zostali oni oskarżeni o przesyłanie krótkich wiadomości SMS-owych z uznawanymi za bluźniercze tekstami. Ich zdaniem zarzuty są fałszywe. – Potrzebują oni pomocy, aby wydostać się z więzienia – powiedział o. Channan, który wziął udział w prezentacji we Frankfurcie nad Menem 14. raportu na temat wolności religijnej, przedstawionego przez Papieskie Stowarzyszenie Pomoc Kościołowi w Potrzebie. Według raportu Stowarzyszenia, który został przedstawiony w zeszłym tygodniu na konferencji prasowej w Rzymie, 61 proc. wszystkich ludzi na świecie żyje w krajach, które nie szanują wolności religijnej. Dotyczy to nie tylko chrześcijan. – Tam, gdzie chrześcijanie są uciskani i prześladowani, inne wspólnoty religijne prawie zawsze są szykanowane i prześladowane – powiedział Berthold Pelster, ekspert ds. praw człowieka w niemieckiej sekcji PKWP. Dotyczy to na przykład Chin, Indii i Pakistanu, gdzie „nadużycie prawa dotyczącego bluźnierstwa dotyka nie tylko chrześcijan, ale także muzułmanów”.

W Pakistanie, gdzie 96 proc. populacji stanowią muzułmanie, jest 1,8 proc. chrześcijan. Chociaż Pakistan jest państwem islamskim, konstytucja gwarantuje wolność religijną – przypomniał o. Channan. Pomimo sytuacji mniejszościowej, chrześcijanie mają równe prawa z innymi. Teoretycznie mogą wydawać Biblię lub Katechizm, budować kościoły i prowadzić swoje stacje telewizyjne i radiowe. Od 50 lat podejmowane są różne inicjatywy dialogu między chrześcijanami i muzułmanami w celu przeciwdziałania islamskiemu ekstremizmowi. Przykładem jest Centrum Pokojowe założone w Lahore w 2010 r.
