pl-24
pl
2018-10-31
https://www.tvn24.pl/wiadomosci-ze-swiata,2/pakistan-chrzescijanka-asia-bibi-skazana-na-smierc-za-bluznierstwo-uniewinniona,880174.html
Uniewinniono chrześcijankę skazaną na śmierć za bluźnierstwo

Asia Bibi została skazana na karę śmierci w 2010 roku. Pakistański Sąd Najwyższy uniewinnił w środę chrześcijankę Asię Bibi skazaną w 2010 roku za bluźnierstwo przeciwko prorokowi Mahometowi. Nakazano jej uwolnienie, jeśli tylko nie została oskarżona o inne przestępstwo. Asia Bibi, matka czworga dzieci, w 2010 roku została skazana na karę śmierci za domniemaną obrazę proroka Mahometa. Bluźnierstwa miała się dopuścić podczas kłótni z muzułmańską kobietą w Itanwali, niewielkiej miejscowości w pakistańskim Pendżabie, w której mieszkała. Muzułmanka miała protestować przeciwko piciu przez Bibi wody z tej samej szklanki, co ona, argumentując to faktem, że są różnego wyznania.



W środę sędzia Saqib Nisar unieważnił wyrok sądu w Lahaur, który w 2010 roku skazał Bibi na najwyższy wymiar kary. Przewodnicząc trzyosobowemu składowi sędziowskiemu powołał się na Koran, w którym zapisano, że "tolerancja jest podstawową zasadą islamu". Stwierdził również, że religia ta potępia niesprawiedliwość i opresję. - To doskonała wiadomość dla Pakistanu i reszty świata - oświadczył w rozmowie z agencją Reutera adwokat kobiety, Saiful Mulook. - Asia Bibi ostatecznie otrzymała sprawiedliwość - dodał. Islamiści grożą protestami. Sprawa Asi Bibi oburzyła chrześcijan na całym świecie i stała się źródłem podziałów w Pakistanie. Dwóch polityków, którzy chcieli pomóc kobiecie, zostało zamordowanych.
