pl-87
pl
2018-11-08
http://niezalezna.pl/244790-to-nie-koniec-dramatu-asi-bibi-wiele-zalezy-od-decyzji-pakistanskiego-sadu-najwyzszego
O TYM SIĘ MÓWI To nie koniec dramatu Asi Bibi? Wiele zależy od decyzji pakistańskiego Sądu Najwyższego

wprawdzie Asia Bibi jest obecnie "wolną obywatelką" Pakistanu, ale będzie mogła opuścić kraj, jeśli Sąd Najwyższy odrzuci wniosek jednego z pakistańskich duchownych muzułmańskich o unieważnienie jej uniewinnienia.



Obecnie życie Asi Bibi jest ponownie w niebezpieczeństwie wobec gwałtownych protestów tysięcy radykalnych islamistów , którzy odrzucają orzeczenie Sądu Najwyższego o jej ułaskawieniu i żądają wykonania wyroku śmierci na kobiecie. Wiadomość o jej zwolnieniu z więzienia wywołała wściekłość tysięcy islamskich radykałów. Dzisiaj 10 tys. spośród nich przemaszerowało ulicami Karaczi, wznosząc okrzyki "Powiesić Asię". Dramat Asi Bibi, ciężko pracującej na utrzymanie swej rodziny chrześcijanki, robotnicy rolnej, rozpoczął się od błahej z pozoru utarczki z muzułmańskimi sąsiadami. Rok później, w 2010 roku, została skazana na śmierć na podstawie ich zeznań przed sądem: oskarżali ją o bluźnierstwo. Jej przypadek poruszył wspólnotę międzynarodową, zabierali głos w jej obronie papieże Benedykt XVI i Franciszek. Mąż Asi Bibi zwrócił się w sobotę o azyl dla swojej rodziny w Stanach Zjednoczonych, Wielkiej Brytanii lub Kanadzie ze względu na to, że pozostanie na terenie Pakistanu łączy się dla jego żony ze zbyt wielkim niebezpieczeństwem. Pakistańska partia radykalnych islamistów, Tehreek-e-Labbaik Pakistan (TLP), domaga się od pakistańskiego Sądu Najwyższego rewizji wyroku przywracającego wolność Asi Bibi. Pod koniec ubiegłego tygodnia uzyskała ona od rządu obietnicę, że kobieta nie opuści terytorium Pakistanu, a władze nie zablokują wniosku o rewizję sądowego wyroku uniewinniającego w sprawie Bibi. Szef włoskiego MSW Matteo Salvini potwierdził we wtorek, że Włochy wraz z przedstawicielami innych krajów europejskich pomogą Bibi opuścić Pakistan. Holenderski MSZ udzielił czasowego azylu jej obrońcy, adwokatowi Saifowi ul-Mulookowi.
