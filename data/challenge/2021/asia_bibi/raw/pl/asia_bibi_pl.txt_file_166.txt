pl-166
pl
2017-06-10
http://www.rmf24.pl/fakty/swiat/news-pakistan-szyita-skazany-na-smierc-za-wpisy-na-facebooku,nId,2404690
Pakistan: Szyita skazany na śmierć za wpisy na Facebooku

Shafiq Chaudhry powiedział, że wyrok w sprawie 30-letniego Taimore Razy ogłosił w sobotę w pendżabskim mieście Bahawalpur sędzia Shabir Ahmed. Razę aresztowano w zeszłym roku za oczerniające wypowiedzi na Facebooku o sunnickich przywódcach religijnych i żonach proroka Mahometa. W Pakistanie rywalizacja między sunnitami a szyitami datuje się od VII wieku, czyli od początku podziału w łonie islamu w wyniku sporu o sukcesję po śmierci Mahometa. Według szyitów prawowitymi następcami ostatniego proroka są jedynie potomkowie Alego i córki proroka Fatimy. Ali, który został kalifem w 656 roku, zginął pięć lat później w wyniku zamachu, ale podział islamu trwa nadal. W Pakistanie panuje bardzo surowe prawo dotyczące bluźnierstwa, według którego za obrazę Allaha, islamu i osobistości religijnych wymierzana jest kara główna, ale już samo oskarżenie może doprowadzić do wybuchu przemocy. W kwietniu pakistański student został pobity na śmierć przez niewielką grupę na kampusie uniwersyteckim w mieście Mardan z powodu oskarżeń o udostępnienie bluźnierczych materiałów na Facebooku. Premier Nawaz Sharif w marcu wydał nakaz usuwania z internetu bluźnierczych materiałów i podkreślił, że każdy, kto umieszcza w sieci takie treści, powinien "zostać surowo ukarany zgodnie z prawem". Rząd zagroził zablokowaniem mediów społecznościowych, które nie będą eliminować takich treści. Od 1990 roku co najmniej 65 osób zostało zamordowanych w Pakistanie z powodu oskarżeń o bluźnierstwo. Jedną z ofiar był liberalny gubernator Pendżabu, Salman Taseer, który został zabity w 2011 roku przez swego ochroniarza. Taseer zabiegał o uwolnienie chrześcijanki Asi Bibi, skazanej w 2010 roku na śmierć. Według władz gubernator zginął, bo otwarcie opowiadał się za wprowadzeniem poprawek do ustawy penalizującej bluźnierstwo. W 2012 roku za krytykowanie prawa o bluźnierstwie zamordowany został Shabbaz Batti, pakistański minister ds. mniejszości. Zabójca Taseera został powieszony rok temu, co wywołało rozruchy; ekstremiści traktują go jako męczennika islamu. (az)
