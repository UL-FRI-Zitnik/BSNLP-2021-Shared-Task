pl-42
pl
2018-11-07
https://www.tvp.info/39850264/asia-bibi-wypuszczona-z-wiezienia-po-osmiu-latach
Asia Bibi wypuszczona z więzienia po ośmiu latach

Pakistańska chrześcijanka Asia Bibi, skazana na karę śmierci za bluźnierstwo, ale uniewinniona tydzień temu, została wypuszczona po ośmiu latach z więzienia – poinformował jej prawnik Saif ul-Mulook.

– Uwolniono ją – przekazał Mulook agencji AFP. Według niego nakaz uwolnienia wydano w środę. Jak podaje włoska agencja TPI, prawnik kobiety poinformował, że Asia Bibi jest na pokładzie samolotu, ale nikt nie wie, gdzie wyląduje. Dyrektor więzienia w mieście Multan potwierdził, że otrzymał nakaz jej uwolnienia. 31 października Sąd Najwyższy w Pakistanie uchylił wyrok śmierci na katolickiej pracownicy pochodzącej z Pendżabu. Asia Bibi w 2010 r., jako pierwsza kobieta w Pakistanie, została skazana na karę śmierci za rzekomo popełnione bluźnierstwo. Zarzut przeciwko Asii Bibi został wniesiony w wyniku sprzeczki z muzułmańskimi współpracownicami, które stwierdziły, że będąc chrześcijanką i pijąc wodę ze studni, skaziła ją. Przez cały czas swojego pobytu w więzieniu Asia Bibi odpierała wszystkie zarzuty i podtrzymywała, że jest niewinna. Gotowość jej przyjęcia zgłosiły m. in. rząd Włoch, mer Paryża i Parlament Europejski.
