pl-22
pl
2018-10-31
https://wiadomosci.wp.pl/pakistan-sad-uniewinnil-asie-bibi-byla-skazana-na-smierc-za-bluznierstwo-6311828393526913a
Pakistan: sąd uniewinnił Asię Bibi. Była skazana na śmierć za bluźnierstwo

Asia Bibi, matka czworga dzieci, żyła w celi śmierci od 2010 roku. Była pierwszą kobietą skazaną na śmierć przez powieszenie za rzekome obraźliwe komentarze na temat islamu. Bibi zawsze zaprzeczała, że bluźniła przeciwko Mahometowi. Prawnik Bibi twierdził, że fałszywie oskarżyła ją sąsiadka, która stwierdziła, że woda w studni jest skażona, bo piła z niej chrześcijanka - informuje Reuters.

Historia kobiety poruszyła chrześcijan na całym świecie. Pod petycją o jej ułaskawienie zebrano kilkaset tysięcy podpisów. Stała się też źródłem konfliktów w Pakistanie. Dwóch polityków, którzy chcieli pomóc Bibi, zostało zamordowanych. Zwolennicy radykalnej partii Tehreek-e-Labaik (TLP), która popiera surowe prawo dotyczące bluźnierstw, grozili w październiku protestami, blokowaniem dróg i paraliżem miast, jeśli kobieta nie zostanie skazana na śmierć.

Sędzia Saqib Nasir, który przewodniczył rozprawie, w swoim orzeczeniu zacytował Koran: "Tolerancja jest podstawową zasadą islamu" - napisał. Dodał też, że religia potępia niesprawiedliwość i ucisk. Wyrok został ogłoszony przy pełnej sali. Kobieta z powodów bezpieczeństwa była przetrzymywana w nieznanym miejscu. Po wyjściu z więzienia ma opuścić Pakistan - informuje agencja Associated Press.

- To wspaniała wiadomość dla Pakistanu i reszty świata - powiedział prawnik Bibi, Saiful Mulook. - Asia Bibi wreszcie została sprawiedliwie potraktowana. Trzeba docenić Sąd Najwyższy Pakistanu, że nie uległ presji - dodał.

Obrońcy praw człowieka obawiają się jednak, że nie zmieni to dramatycznej sytuacji kobiety, bo radykalni ilsmiści grożą jej i jej bliskim. Do zabicia Asii wzywali islamscy imamowie.

W lutym tego roku mąż Bibi, Ashiq Masih i jedna z jej córek, spotkali się z papieżem Franciszem przed Koloseum w Rzymie z okazji wieczoru w solidarności z prześladowanymi chrześcijanami, a zwłaszcza z Bibi. Papież Franciszek powiedział wtedy córce Bibi: "Myślę często o twojej matce i modlę się za nią".
