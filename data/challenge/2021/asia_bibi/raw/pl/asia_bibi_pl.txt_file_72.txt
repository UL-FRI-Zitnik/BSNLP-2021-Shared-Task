pl-72
pl
2018-11-08
https://www.nettavisen.no/polsk/listhaug-i-raja-chca-sprowadzic-przesladowana-pakistanke-do-norwegii/3423556750.html
Listhaug i Raja chcą sprowadzić prześladowaną Pakistankę do Norwegii

Abid Raja i Sylvi Listhaug. Oboje chcą, aby pakistańska chrześcijanka Asia Bibi przyjechała do Norwegii. Osiem lat temu kobieta skazana została na karę śmierci za bluźnierstwo. W zeszłym tygodniu została zwolniona z więzienia, jednak jej życie wciąż jest zagrożone. 



Sylvi Listhaug i Abid Raja połączyli siły w celu sprowadzenia do Norwegii i udzielenia azylu prześladowanej Pakistance Asia Bibi i jej rodzinie.



Matka czworga dzieci, pakistańska chrześcijanka Asia Bibi (47) została w zeszłym tygodniu zwolniona z więzienia. Osiem lat temu kobieta skazana została przez pakistański Sąd Najwyższy na karę śmierci za bluźnierstwo i obrazę proroka Mahometa. W więzieniu spędziła dziewięć lat. Dzisiaj, pomimo iż jest wolna, grozi jej duże niebezpieczeństwo ze strony islamistów, którzy wciąż chcą jej śmierci. W zeszłym tygodniu polityk partii Venstre Abid Raja powiedział w rozmowie z agencją informacyjną NTB, że Norwegia powinna ofiarować Bibi ochronę i azyl. Do wysiłków polityka przyłączyła się właśnie zastępczyni przewodniczącej Partii Postępu Frp - Sylvi Listhaug. We wspólnym wywiadzie dla gazety VG Listhaug i Raja sugerują, że zarówno Bibi jak i jej rodzina mogą przybyć do Norwegii jako uchodźcy. - To klasyczny przykład sytuacji, w której możemy komuś pomóc i zapewnić mu ochronę, powiedziała. - Wolność słowa jest jedną z podstawowych swobód. Życie tej kobiety jest zagrożone, a kilka osób, które ją wspierało, już straciło życie – i to tylko dlatego że piła wodę. Cała ta sytuacja jest absurdalna i przypomina raczej zdarzenie z epoki kamienia łupanego, dodała Listhaug. Woda ze studni. Asia Bibi była zwykłą, nieznaną kobietą wyznania rzymsko-katolickiego, aż do epizodu w czerwcu 2009 roku, który zmienił całkowicie jej życie. Bibi była przedstawicielka najniższej kasty społecznej w Pakistanie i pracowała jako robotnik rolny w Pendżabie. W fatalny czerwcowy dzień kobieta napiła się wody ze studni, która należała do zwaśnionych z rodziną Bibi sąsiadów. Sąsiadka nazwała Bibi "nieczystym chrześcijaninem" i odmówiła jej prawa picia wody z tej samej studni, co muzułmanie. Bibi odpowiedziała kobiecie, że Jezus umarł na krzyżu i zapytała, co prorok Mahomet zrobił dla ludzkości. Wówczas Bibi miała zostać zaatakowana przez większą liczbę kobiet. Zagrożenie życia. Według prawnika kobiety, Bibi została zwolniona z więzienia w środę. Źródła agencji prasowej AP informują, że ze względów bezpieczeństwa kobieta została wywieziona do stolicy kraju - Islamabadu. Raja mówi, że władze Pakistanu powinny pozwolić Bibi na opuszczenie kraju. - Oczywistym jest, że narażona jest ona na kontakt z tłumem, samosąd i śmierć. Nie jest również pewne, czy Pakistan będzie w stanie zapewnić jej niezbędną ochronę. Jedynym rozwiązaniem jest uzyskanie przez nią azylu politycznego w innym kraju. Ona spędziła bez powodu dziewięć lat w więzieniu, mówi polityk. Już kilka krajów zaoferowało pomoc Bibi, w tym Włochy i Francja.
