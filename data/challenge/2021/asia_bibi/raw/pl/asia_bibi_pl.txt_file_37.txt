pl-37
pl
2017-12-27
http://www.tvp.info/35366900/asia-bibi-dziewiate-boze-narodzenie-w-celi-smierci
Asia Bibi: dziewiąte Boże Narodzenie w celi śmierci

Pakistańska chrześcijanka, Asia Bibi, trafiła do więzienia w 2009 r., po tym jak w sporze z muzułmańską sąsiadką miała powiedzieć: „Wyznaję moją religię i wierzę w Jezusa Chrystusa, który umarł na krzyżu, aby zbawić ludzkość. A cóż uczynił twój prorok Mahomet, aby zbawić ludzkość?”. Kobieta rok później została za to skazana na śmierć przez powieszenie za rzekome bluźnierstwo przeciw Mahometowi. Tuż przed tegorocznymi świętami 46-letnia Asia Bibi mogła się spotkać z najbliższymi. Z ich świadectw wynika, że pakistańska chrześcijanka zachowała silną wiarę i pogodę ducha. Sama pocieszała swoje córki i umacniała je wierze. Zapewniała je, że w całej tej bolesnej historii Opatrzność wytycza swoją drogę. Zaapelowała też do Papieża Franciszka i wszystkich chrześcijan na świecie o modlitwę w jej intencji. W związku z przeżywanym przez Kościół w Pakistanie Rokiem Eucharystii Asia Bibi poprosiła też o spowiedź i Komunię. Pakistański sąd odroczył proces ws. skazanej na śmierć a Sąd Najwyższy wciąż nie wydał wyroku w jej sprawie. Jak podaje Radio Watykańskie, jeden z sędziów niespodziewanie odmówił udziału w składzie sędziowskim.

O uwolnienie Bibi apelują organizacje międzynarodowe, a także papieże Benedykt XVI i Franciszek. Pakistańscy imamowie chcą powieszenia Bibi Pakistańscy przywódcy duchowi domagają się stracenia kobiety. Ich zdaniem odwlekanie egzekucji podważa zaufanie Pakistańczyków do oficjalnego wymiaru sprawiedliwości. Uważają również, że gdyby Asia Bibi została powieszona, w Pakistanie nie dochodziłoby do samosądów za bluźnierstwo przeciw Koranowi i Mahometowi. Jak podaje agencja Asia News, o wykonanie wyroku na Asii Bibi zaapelowało kilka miesięcy temu kilku znanych muzułmańskich kaznodziejów, w tym mufti Muhammad Haneef Qureshi.
