pl-31
pl
2018-11-11
https://www.dw.com/pl/niemcy-gotowe-przyj%C4%85%C4%87-chrze%C5%9Bcijank%C4%99-prze%C5%9Bladowan%C4%85-w-pakistanie/a-46249856
Niemcy gotowe przyjąć chrześcijankę prześladowaną w Pakistanie 0 min. temu Niemcy zasygnalizowały gotowość do przyjęcia Asii Bibi skazanej w Pakistanie na śmierć za blasfemię. Katoliczka chce szukać schronienia w RFN.

Niemieckie władze zasygnalizowały gotowość przyjęcia Asii Bibi i jej rodziny. Pakistańska katoliczka została skazana na śmierć za rzekome bluźnierstwo przeciwko islamowi, po czym, w myśl orzeczenia Sądu Najwyższego, wypuszczona z więzienia.



„Prowadzimy rozmowy z pakistańskim rządem i naszymi partnerami” – taka informacja nadeszła w niedzielę (11.11.2018) z niemieckiego MSZ. „Cały szereg europejskich krajów byłoby gotowych na przyjęcie jej, jeżeli będzie mogła i chciała wyjechać z Pakistanu. Gotowość taką przejawiają także Niemcy” – zaznaczono w Berlinie. Wcześniej adwokat Bibi Saif-ul-Malook przekazał życzenie swojej klientki, by wyjechać do Niemiec. – Moja klientka byłaby szczęśliwa, gdyby mogła wyjechać wraz z rodziną do Niemiec – powiedział w rozmowie z „Bild am Sonntag”. Burzliwe protesty. Przewodnicząca klubu poselskiego Zielonych w Bundestagu Katrin Goering-Eckardt wezwała niemiecki rząd, by spełnił życzenie pakistańskiej kobiety. – Niemiecki rząd musi Asii Bibi szybko zaoferować azyl – powiedziała liderka Zielonych, sugerując, by niemiecki MSZ działał bez zwłoki i umożliwił przyjazd kobiety wraz z rodziną do RFN.



Asia Bibi została zatrzymana przez policję 19 czerwca 2009 pod zarzutem, że jako „niewierna”, pijąc wodę z jednego źródła z muzułmankami pracującymi w polu, "zanieczyściła" ją i zbeszcześciła imię proroka Mohameda. Pod tym zarzutem została skazana na śmierć. Pod koniec października br. wyrok kary śmierci został niespodziewanie skasowany przez Sąd Najwyższy, a kobieta będąca matką pięciorga dzieci została zwolniona z więzienia. To z kolei wywołało zmasowaną krytykę i burzliwe protesty partii islamistycznej i jej zwolenników, którzy domagali się zgładzenia katoliczki.
