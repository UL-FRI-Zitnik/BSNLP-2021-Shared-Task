pl-200
pl
2018-02-25
https://www.fakt.pl/wydarzenia/swiat/wlochy-koloseum-podswietlone-na-czerwono-w-holdzie/zm6lmqv
Koloseum w kolorze krwi. Co się stało?

W sobotę wieczorem rzymskie Koloseum ukazało się w zupełnie nowym świetle. I to dosłownie. Włoski zabytek został podświetlony na symbolizujący krew kolor czerwony. To wszystko w hołdzie dla prześladowanych chrześcijan. Na uroczystości obecni byli przewodniczący Parlamentu Europejskiego Antonio Tajani i watykański sekretarz stanu kardynał Pietro Parolin.

Uroczystość przed amfiteatrem Flawiuszów zorganizowało Papieskie Stowarzyszenie Pomoc Kościołowi w Potrzebie. Wśród jej uczestników była chrześcijanka z Nigerii Rebecca Bitrus, która przez dwa lata była więziona przez islamistyczną organizację terrorystyczną Boko Haram. Przybyli również mąż i córka pakistańskiej chrześcijanki Asi Bibi, od 9 lat przebywającej w więzieniu i skazanej na karę śmierci za bluźnierstwo przeciwko Mahometowi.

Jednocześnie wraz z Koloseum podświetlone zostały na czerwono maronicka katedra świętego Eliasza w Aleppo w Syrii, zniszczona częściowo w wyniku ostrzału podczas trwającej tam wojny oraz kościół świętego Pawła w Mosulu w Iraku.

W czasie rzymskiej ceremonii kardynał Parolin podkreślił, że Watykan popiera ideę humanitarnego rozejmu w Syrii, z którą występuje ONZ. Dodał, że organizacja "nie zdołała dotąd doprowadzić do porozumienia, zakończenia przemocy, dostarczenia pomocy humanitarnej i wynegocjowania porozumienia". – Wywieramy presję w tych kwestiach – zapewnił sekretarz stanu Stolicy Apostolskiej.
