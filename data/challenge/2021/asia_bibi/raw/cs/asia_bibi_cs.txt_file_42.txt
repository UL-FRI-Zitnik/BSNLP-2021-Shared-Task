cs-42
cs
2018-11-02
https://eurozpravy.cz/zahranicni/asie-a-australie/239194-vydupou-si-muslimove-popravu-pakistan-pozastavil-propusteni-krestanky/
Vydupou si muslimové popravu? Pákistán pozastavil propuštění křesťanky

. 2. listopadu 2018, 11:20 Autor: ČTK. Propuštění křesťanky Asii Bibiové, původně odsouzené v Pákistánu k trestu smrti za rouhačství, bylo podle agentury AP pozdrženo. Ženu po osmi letech zprostil nejvyšší soud tento týden viny, což vyvolalo demonstrace radikálních muslimů po celé zemi. Ti požadují, aby byla žena veřejně oběšena. Rozhovory mezi vládou a islámskými radikály nepřinesly výsledek. Protestní akce se konají v pákistánských městech již třetím dnem, vlivná pákistánská armáda dnes ale varovala, že její trpělivost má své hranice.



Většinu protestů proti verdiktu nejvyššího soudu organizuje islamistická strana Tehríke Labajk (TLP). Demonstranti v minulých dnech zablokovali důležité dopravní tepny a zapalovali automobily. Radiální pákistánský islámský duchovní Háfiz Saíd, kterého Spojené státy a Indie viní z přípravy teroristických útoků v indické finanční metropoli Bombaji se 166 oběťmi z roku 2008, svolal na dnešek masové protesty. Uskutečnit by se měly po tradičních pátečních modlitbách.



Rodina Bibiové očekávala její propuštění ve čtvrtek večer. Její manžel se s dětmi vrátil z Británie a čeká na propuštění své ženy, aby mohli společně odletěl pryč z Pákistánu. Některé země, například Francie a Španělsko, již rodině nabídly azyl. Demonstranti, kteří kromě oběšení Bibiové požadují i smrt trojice soudců, kteří křesťanku osvobodili, pokračují v blokádě klíčové silnice spojující metropoli Islámábád s nedalekým posádkovým městem Rávalpindí. Stovky dalších nespokojenců blokují také dálnici, jež spojuje Islámábád s jinými velkými pákistánskými městy.
