cs-64
cs
2018-11-01
https://echo24.cz/a/S3TSw/smrt-za-trochu-vody
Smrt za trochu vody

Trvá to další tři roky. Obhajoba nemůže stavět na nelegitimitě zákona o rouhání. Snaží se zpochybnit svědecké výpovědi a bazíruje na procesních chybách. „Obvinění z rouhání vznesl imám, který osobně nebyl přítomen hádce mezi Asiou a muslimskými ženami, během níž se tato křesťanka měla dopustit rouhání. Kromě toho jsme soudcům připomněli, že policejní velitel v Ittanwali, nedaleko místa, kde k činu došlo, nepodnikl dostatečná šetření, aby si obvinění ověřil,“ říká advokát odsouzené. Soud nerozhodl okamžitě, vzal si několik dní. Až ve středu v 9.20 místního času (5.20 středoevropského) trojice soudců Saqib Nisar, Asif Saeed Khosa a Mazhar Alma Khan Miankhel vyřkla šestapadesátistránkový osvobozující rozsudek. Před budovou soudu, po celé pandžábské provincii i v dalších městech po celé zemi vypukly nepokoje. Vláda reagovala mimořádným opatřením včetně dvanáctihodinové blokace mobilních telefonů. Křesťanské školy poslaly žáky domů. Na soudce byla vyhlášena fatwa. Případ Bibiové ještě není u konce. Nebude, dokud ona i její rodina, a také soudci, advokáti a jejich rodiny, nezmizí z Pákistánu a nezískají azyl v některé západní zemi. Fakt, že i v některých zemích Evropy jsou dnes jejich životy ohroženy a budou se muset skrývat, aby si je nenašli místní islámští fanatici, je tou nejhorší možnou vizitkou pro společnost, která měla sen o rovnosti kultur.
