cs-54
cs
2018-11-13
https://www.tyden.cz/rubriky/zahranici/evropa/kauza-krestanky-nizozemsko-odvolalo-personal-ambasady-v-islamabadu_502985.html
Kauza křesťanky: Nizozemsko odvolalo personál ambasády v Islámábádu

S odkazem na bezpečnostní ohrožení v úterý Nizozemsko odvolalo personál svého velvyslanectví v pákistánském Islámábádu. Výhrůžky diplomatům začaly přicházet poté, co Haag poskytl azyl právnímu zástupci křesťanky Asii Bibiové, která byla před osmi lety odsouzena k trestu smrti za urážku islámu. Bibiová byla po intervenci pákistánského nejvyššího soudu z konce října propuštěna z vězení, je prý v ochranné vazbě na bezpečném místě. Obhájce Bibiové Saif Mulúk uprchl do Nizozemska krátce po vynesení osvobozovacího rozsudku, s nímž pákistánští radikálové nesouhlasí. Nizozemská vláda oznámila, že muži, který byl terčem výhrůžek smrtí, poskytla dočasný azyl. Nizozemský ministr zahraničí Stef Blok dnes haagské rozhlasové stanici NPO řekl, že výhrůžky byly adresovány i personálu nizozemského velvyslanectví v Islámábádu. O rozhodnutí odvolat z ambasády "velké množství" pracovníků byla podle Bloka pákistánská strana informována. Vydávání víz bylo zastaveno. Soudní rozhodnutí o osvobození Bibiové vyvolalo demonstrace radikálních muslimů po celém Pákistánu. Demonstranti požadovali, aby žena byla veřejně oběšena a s ní i trojice soudců, kteří křesťanku osvobodili. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi.
