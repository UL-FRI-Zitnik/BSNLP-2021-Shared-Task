cs-21
cs
2018-11-07
https://eurozpravy.cz/zahranicni/blizky-vychod/239666-krestanka-bibiova-byla-zprostena-viny-z-vezeni-ji-ale-nepusti/
Křesťanka Bibiová byla zproštěna viny. Z vězení ji ale nepustí

Rozhodnutí pákistánského nejvyššího soudu z minulé středy vyvolalo v Pákistánu demonstrace radikálních muslimů, kteří požadovali, aby žena byla veřejně oběšena. Demonstranti, kteří kromě popravy Bibiové požadovali i smrt trojice soudců, kteří křesťanku osvobodili, blokovali silnice spojující Islámábád s jinými velkými pákistánskými městy. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi. Vzhledem k této dohodě setrvává Bibiová navzdory zproštění viny dál ve věznici. "Asia Bibiová je ve věznici ve městě Multán, ještě nebyla propuštěna," řekl AFP nejvyšší představitel vězeňské správy provincie Paňdžáb Zavar Husain Varaič. "Obvykle dostáváme příkaz k propuštění dva dny po vynesení rozsudku, a pokud jsou příbuzní a právníci vězně hodně aktivní, mohou dosáhnout propuštění i během jednoho dne. Ale co se týče Asii Bibiové, takový příkaz jsme zatím neobdrželi. Propustíme ji, jakmile od nejvyššího soudu příkaz dostaneme," dodal.
