cs-68
cs
2018-11-04
https://eurozpravy.cz/zahranicni/asie-a-australie/239346-kauza-pakistanske-krestanky-graduje-policie-zatyka-rozzurene-muslimy-manzel-bibiove-zada-svet-o-pomoc/
Kauza pákistánské křesťanky graduje. Policie zatýká rozzuřené muslimy, manžel Bibiové žádá svět o pomoc

. Aktualizováno 11:28 4. listopadu 2018, 08:08 Autor: ČTK. Pákistánská policie zadržela přes 150 lidí kvůli násilí při demonstracích, jimiž tento týden islamisté protestovali proti osvobozujícímu verdiktu nad křesťankou Asiou Bibiovou. Ta byla v roce 2010 odsouzena k trestu smrti za urážku proroka Mohameda a ve středu ji nejvyšší soud zprostil viny. To ale vyvolalo několikadenní protesty, které skončily až poté, co vláda slíbila, že Bibiovou zatím z vězení nepropustí. Manžel Bibiové Ašik Masíh o víkendu požádal o pomoc Británii, USA a Kanadu, uvedl server BBC.



Policie podle agentury AP zadržela přes 150 lidí kvůli žhářství, vandalismu a násilí. Toho se podle úřadů dopustili při demonstracích za trest smrti pro Bibiovou. Účastníci protestů požadují i smrt tří soudců, kteří křesťanku osvobodili. Během tří dnů islamisté blokovali v Pákistánu i řadu silnic, včetně hlavních tras do metropole Islámábádu. Manžel Bibiové požádal nyní o pomoc Británii, Spojené státy a Kanadu. Právní zástupce Bibiové v obavách o život už z Pákistánu uprchl. Bibiové nabídlo několik zemí azyl, mimo jiné Francie či Španělsko. Žena ale zatím zůstává ve vězení. Jeden z místních duchovních, který v roce 2009 obvinil Bibiovou z rouhání, se ve čtvrtek obrátil na nejvyšší soud s žádostí, aby osvobozující verdikt zvrátil. Podle AP není pravděpodobné, že tak soud učiní, přezkoumání případů se ale často táhne roky.



.
