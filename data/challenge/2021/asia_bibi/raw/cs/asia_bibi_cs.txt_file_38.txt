cs-38
cs
2018-11-02
https://ct24.ceskatelevize.cz/svet/2640764-radikalni-muslimove-v-pakistanu-zadaji-smrt-osvobozene-krestanky-i-soudcu
Radikální muslimové v Pákistánu žádají smrt osvobozené křesťanky i soudců



Verdikt zvedl vlnu protestů. Většinu z nich organizuje vlivná islamistická strana Tehríke Labajk (TLP). Demonstranti v minulých dnech zablokovali důležité dopravní tepny a zapalovali automobily. I v pátek pokračují v blokádě klíčové silnice spojující metropoli Islámábád s nedalekým posádkovým městem Rávalpindí. Stovky dalších nespokojenců blokují také dálnici, která spojuje Islámábád s jinými velkými pákistánskými městy. Vlivný radikální duchovní Chádim Husajn Rizví, který je vůdcem Tehríke Labajk, oznámil, že jednání mezi jeho zástupci o osudu Bibiové nebyla úspěšná. Jeho vyslanci požadovali, aby ženě bylo znemožněno opustit zemi, k čemuž se Bibiová z bezpečnostních propuštění chystá. „Jsme připraveni zemřít, abychom dali najevo svou lásku k prorokovi,“ prohlásil Rizví a vyzval demonstranty k neústupnosti.



Masové protesty na pátek svolal také radiální pákistánský islámský duchovní Háfiz Saíd, kterého Spojené státy a Indie viní z přípravy teroristických útoků v indické finanční metropoli Bombaji se 166 oběťmi z roku 2008. Uskutečnit by se měly po tradičních pátečních modlitbách. Demonstranti kromě oběšení Bibiové požadují i smrt trojice soudců, kteří křesťanku osvobodili. Minulý měsíc prý také byli zatčeni dva muži, kteří plánovali Bibiovou uškrtit. Pákistánský ministr informací Fauád Čaudhrí uvedl, že vláda nepřijme žádný diktát. Úřady posílily bezpečnostní opatření kolem blíže neupřesněného místa, kde se Bibiová nachází, uzavřely školy a zablokovaly některé silnice kvůli plánovaným protestům. Polovojenské jednotky jsou prý připraveny obnovit pořádek.
