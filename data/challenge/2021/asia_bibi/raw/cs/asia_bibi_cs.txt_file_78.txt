cs-78
cs
2018-11-05
https://eurozpravy.cz/zahranicni/blizky-vychod/239458-obhajce-pakistanske-krestanky-bibiove-odsouzene-k-smrti-uprchl-ze-zeme/
Obhájce pákistánské křesťanky Bibiové odsouzené k smrti uprchl ze země

Zprávu o příjezdu právníka Saifa Mulúka potvrdil agentuře nizozemský spolek Pomoc pro pronásledované křesťany (HVC). Ten podle některých informací už několik let finančně podporuje obhajobu Bibiové. Mulúk odcestoval z Pákistánu kvůli obavám o svůj život v sobotu. Agentuře AFP sdělil, že musel odjet, aby mohl Bibiovou dále zastupovat. Bibiová byla v roce 2010 odsouzena k absolutnímu trestu za urážku proroka Mohameda. Pákistánský nejvyšší soud ji ale minulý týden zprostil viny s tím, že důkazní materiál byl vágní. Soudní rozhodnutí vyvolalo demonstrace radikálních muslimů po celé zemi, kteří požadovali, aby žena byla veřejně oběšena. Demonstranti, kteří kromě oběšení Bibiové požadovali i smrt trojice soudců, kteří křesťanku osvobodili, blokovali silnice, jež spojují Islámábád s jinými velkými pákistánskými městy. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi.
