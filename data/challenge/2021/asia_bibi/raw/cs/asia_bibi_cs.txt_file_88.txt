cs-88
cs
2018-11-19
https://www.lidovky.cz/nazory/petracek-merkelova-v-chemnitzu-vadi-vic-chyby-na-hranici-ci-ve-vymahani-pravidel.A181118_175507_ln_nazory_ele#utm_source=rss&utm_medium=feed&utm_campaign=ln_lidovky&utm_content=main
PETRÁČEK: Merkelová v Chemnitzu. Vadí víc chyby na hranici, či ve vymáhání pravidel?

PRAHA Zkušenost je hloupost, kterou nehodlám opakovat podruhé, zní jedno anglosaské pořekadlo. Má logiku, ale politici se jí moc neřídí. Jen hrstka z nich dokáže veřejně přiznat své chyby a reflektovat je. Takto lze vnímat i páteční návštěvu kancléřky Merkelové v saském městě Chemnitz. Ano, právě tam, kde byl již v srpnu zavražděn Němec (s kubánskými kořeny), přičemž podezřelými jsou žadatelé o azyl ze Sýrie a Iráku. A hlavně: kde rozhořčení místních lidí vedlo nejenom k demonstracím, ale i k napadání cizinců. Zajímavé je, jak kancléřka před místními reflektovala svou politiku z roku 2015. Staly se chyby. Ale ne v tom, že Německo pomohlo uprchlíkům (rozuměj otevřelo hranice), nýbrž vtom, že se vláda nezajímala o situaci zemí, odkud ti lidé přicházejí. To však lze vykládat různými způsoby. Třeba tak, že vláda měla počítat s jistými vzorci chování příchozích a líp je ohlídat. Nebo tak, že otevřít hranice je jedna věc, ale vpouštět lidi bez evidence a zjišťování totožnosti je věc jiná. To jsou jen technikálie (chcete-li hloupost vlády), jež se opakovat nebudou. V tomto smyslu získalo Německo zkušenost, ač je otázka, za jakou cenu. Ale pak je tu věc obecnější, týkající se i jiných zemí se sílícími obcemi muslimů. Je to vládami pěstovaná vstřícnost k muslimům a jejich požadavkům. Příkladem je Británie. Odmítla udělit azyl pákistánské křesťance Asii Bibiové, jíž za rouhání hrozila smrt. Proč? „Z důvodu potenciálních nepokojů, útoků na ambasády či civilisty.“ To není výrok práva šaría, ale britských úřadů. Nejde tu o „situaci v zemích, odkud ti lidé přicházejí“, jak říká Merkelová, ale o pravidla Evropy, jimž se musí příchozí přizpůsobit. Tímto argumentem se bagatelizovala rizika v roce 2015. Ale teď se naopak až příliš často pravidla přizpůsobují příchozím. Dostal by spisovatel Rushdie takovou ochranu před fatvou smrti za rouhání jako před třiceti lety? I v jeho případě by přece hrozily nepokoje evropských muslimů. Toto je větší problém než technický provoz na hranicích.
