cs-52
cs
2018-11-10
https://echo24.cz/a/SHkaA/britanie-azyl-krestance-bibiove-neposkytne-tamni-pakistansti-muslimove-by-se-vzbourili-slo-by-ji-o-krk
Británie azyl křesťance Bibiové neposkytne. Tamní pákistánští muslimové by se vzbouřili, šlo by jí o krk

 Vzhledem k tomu, že její život je v ohrožení, zůstává v ochranné vazbě, uvedly zdroje pod podmínkou anonymity. Rozhodnutí pákistánského nejvyššího soudu z minulé středy vyvolalo v Pákistánu demonstrace radikálních muslimů, kteří požadovali, aby žena byla veřejně oběšena. Demonstranti, kteří kromě popravy Bibiové požadovali i smrt trojice soudců, kteří křesťanku osvobodili, blokovali silnice spojující Islámábád s jinými velkými pákistánskými městy. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi. Vzhledem k této dohodě setrvávala Bibiová podle některých médií navzdory zproštění viny dál ve věznici. Jeden z místních duchovních, který v roce 2009 obvinil Bibiovou z rouhání, se již minulý týden obrátil na nejvyšší soud s žádostí, aby osvobozující verdikt zvrátil. Islamistická strana Tehríke Labajk (TLP), která stála v čele protestů, varovala, že její přívrženci jsou připraveni se do ulic vrátit. Salvini nabízí pomoc. Několik zemí nabídlo Bibiové azyl, mimo jiné Itálie, Francie či Španělsko.
