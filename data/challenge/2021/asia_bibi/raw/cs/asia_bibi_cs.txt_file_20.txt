cs-20
cs
2018-10-31
https://echo24.cz/a/SCw2v/video-pakistansky-soud-osvobodil-krestanku-odsouzenou-za-rouhacstvi-islamiste-se-bouri
VIDEO: Pákistánský soud osvobodil křesťanku odsouzenou za rouhačství, islamisté se bouří

Pákistánský nejvyšší soud osvobodil křesťanku, která byla v roce 2010 odsouzena k trestu smrti za urážku islámského proroka Mohameda. Matku čtyř dětí soud nařídil propustit na svobodu. Rozhodnutí vyvolalo masivní pouliční protesty tvrdých zastánců islámu. Krátce po verdiktu zablokovaly stovky demonstrantů hlavní tah mezi metropolí Islámábádem a nedalekým Rávalpindí informovala agentura AP. Podle zpráv agentury Reuters jsou části Islámábádu a dalších měst paralyzovány. Z místa nepokojů přicházejí záběry zobrazující stovky lidí protestujících proti rozhodnutí soudu. Protest erupts against acquittal of by Supreme Court of — Umer Jawaed (@umerjawaed) October 31, 2018 Asia Bibiová byla zatčena v roce 2009 po hádce s muslimskými ženami. Z bezpečnostních důvodů není známé, ve které věznici se nachází. Podle agentury Reuters dnešní osvobozující verdikt přivítali obhájci lidských práv. Vlivný radikální duchovní Chádim Husajn Rizví naopak už před rozsudkem vyzval své stoupence, aby manifestacemi ve všech větších městech vyjádřili svou „lásku k prorokovi“, pakliže bude Bibiová propuštěna.
