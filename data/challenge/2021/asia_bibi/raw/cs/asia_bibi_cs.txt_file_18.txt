cs-18
cs
2018-11-01
http://www.halonoviny.cz/articles/view/48757135
Asia Bibiová po osmi letech osvobozena

. Pákistánský nejvyšší soud osvobodil křesťanku, která byla v roce 2010 odsouzena k trestu smrti za urážku islámského proroka Mohameda. Matku čtyř dětí soud nařídil propustit na svobodu. Rozhodnutí vyvolalo masivní pouliční protesty tvrdých zastánců islámu. Krátce po verdiktu zablokovaly stovky demonstrantů hlavní tah mezi metropolí Islámábádem a nedalekým Rávalpindí, shromáždění se konala i v dalších městech, informovala agentura AP. Asia Bibiová byla zatčena v roce 2009 po hádce s muslimskými ženami. Z bezpečnostních důvodů není známo, ve které věznici se nachází. Podle agentury Reuters osvobozující verdikt přivítali obhájci lidských práv. Vlivný radikální duchovní Chádim Husajn Rizví naopak už před rozsudkem vyzval své stoupence, aby manifestacemi ve všech větších městech vyjádřili svou »lásku k prorokovi« , pakliže bude Bibiová propuštěna. Islamistická strana Tehríke Labajk (TLP) po rozhodnutí volá po smrti předsedy nejvyššího soudu a dalších dvou soudců, kteří trest smrti zvrátili. Kvůli podpoře křesťanky Bibiové byli v roce 2011 zavražděni pákistánský ministr pro menšiny a guvernér provincie Paňdžáb, kterého zastřelil člen jeho vlastní ochranky. V důsledku posledního vývoje případu úřady posílily bezpečnostní opatření u kostelů, stejně jako u sídla nejvyššího soudu v Islámábádu.
