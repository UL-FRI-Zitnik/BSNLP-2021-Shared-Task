bg_3002
bg
2018-11-08
https://www.vaticannews.va/bg/world/news/2018-11/asia-bibi-svobodna-taino-mjasto-pakistan.html
Азия Биби е освободена от затвора и преместена на тайно място

След девет години затвор, пакистанската католичка Азия Биби, несправедливо обвинена в богохулстсво, е най-накрая свободна. Ден след решението на Върховния съд правителството подписа споразумение с ислямските фундаменталисти да преразгледа отново делото. Очаква се ново развитие по случая.

Азия Биби, 47 годишната пакистанска католичка, майка на 5 деца, осъдена на смърт през 2010 с фалшиво обвинение за богохулство, оправдана на 31 октомври т.г. от Върховния пакистански съд след девет години затвор е освободена и преместена, от съображения за сигурност, на тайно място. Вестта за нейното освобождаване бе дадена на агенция „Франс Прес“ от нейния адвокат Сайфул Малук, който напусна страната, заради смъртни заплахи срещу него.

„Азия Биби е освободена. Казаха ми, че е била качена на самолет, но никой не знае къде ще кацне“, посочва Малук. Заповедта за освобождаването е пристигнала на 7 октомври в затвора на Мултан, в Пунджаб, където Азия бе задържана.
Семейството на Азия живее под прикритие и поиска помощ от Италия

Преди дни съпругът на Азия Биби, Ашик Масих, поиска убежище за семейството си в Съединените щати, Великобритания, Канада или Италия, твърдейки, че е твърде опасно за тях да останат в Пакистан. Запитан от „Франс Прес“, говорителят на Външното министерство на Исламабад, Мухамад Файсал, потвърди че жената се намира още в Пакистан. Азия Биби бе арестувана през юни 2009 след спор с мюсюлмански жени по време на работа на полето. От този спор се ражда фалшивото обвинение, че е обидила пророк Мохамед.

След решението на Върховния пакистански съд правителството подписа споразумение с ислямските фундаменталисти, които бяха парализирали страната с протестни манифестации срещу съдебното решение. Според споразумението делото на Азия Биби трябваше да се върне за окончателно преразглеждане във Върховния съд и жената трябваше да бъде включена в специален списък, забраняващ напускането на страната. След споразумението ислямистите оповестиха прекратяването на националния протест, но предупредиха, че „ако това споразумение не бъде приложено, отново ще излязат на протест“. Сега се очаква ново развитие по случая.

Случаят с Азия Биби бе следен отблизо както от Бенедикт ХVІ, така и от папа Франциск. През февруари т.г. папа Франциск се срещна във Ватикана със семейството на пакистанската християнска, определяйки я като „прекрасна жена мъченица“. През ноември 2010 Бенедикт ХVІ отправи апел за нейното освобождаване.
