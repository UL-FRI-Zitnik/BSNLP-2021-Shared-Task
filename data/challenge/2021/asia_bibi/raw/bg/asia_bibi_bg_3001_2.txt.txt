bg_3001_2
bg
2018-10-31
https://www.vaticannews.va/bg/world/news/2018-10/asia-bibi-nevinna-varhoven-sad-pakistan-opravdanie-bogohulstvo.html
Пакистан: Върховният съд оправда Азия Биби

Върховният съд на Пакистан оправда Азия Биби,християнката осъдена на смърт за предполагаемо богохулство през 2010 и нареди за нейното незабавно освобождаване. „Нямам търпение да прегърна майка ми“, бяха първите думи на дъщерята на Азия, след произнасянето на съдебното решение. Заради опасения от атаки и репресии от страна на ислямските фундаменталисти срещу християните, силите на реда охраняват най-важните християнски места за култ.

Светла Чалъкова – Ватикана

Азия Биби е оправдана. В 9.20  ч. сутринта местно време Върховният съд на Пакистан обяви за невинна християнката, арестувана през 2009 и осъдена на смърт през 2010 за предполагаемо богохулство, нареждайки тя да бъде незабавно освободена. „Много сме щастливи. Господ чу молитвите на Азия и на всички, които бяха близо до нас през тези години. Днес е един прекрасен ден, който ще помним цял живот. Справедливостта победи и една невинна жена е най-накрая свободна“, така коментира решението на съда Юсеф Надиим, попечител на семейството, който през тези години бе гарант, благодарение на Renaissance Education Foundation в Лахор, за образованието и приюта на семейството на Азия Биби.

Християнката бе арестувана през 2009 от полицията в нейното селище Итанвали, провинция Пунджаб, след жалбата подадена от жени от мюсюлманската вяра за богохулство, след предполагаема обида срещу пророк Мохамед по време на спор.
Първите реакции на дъщерята и съпруга на християнката

„Нямам търпение да прегърна отново майка си. Най-накрая нашите молитви бяха чути!“. Така, през сълзи, най-малката дъщеря на Азия, Ейшам Асик, коментира пред Папската фондация „Помощ за страдащата Църква“ вестта за оправдаването на майка си. „Това е най-хубавата вест, която можем да получим“, заяви от своя страна съпруга на Азия, Ашик Масих. „Беше много трудно през тези години да бъда далеч от съпругата си и да знам, че се намира в ужасни условия. Сега най-накрая нашето семейство ще се събере, въпреки че се съмнявам, че ще можем да останем в Пакистан“, каза още Ашик.

След последното съдебно заседание на 8 октомври, ислямски фундаменталисти организираха протести и кампании по социалните медии срещу оправданието на Азия, която определяха като „проклета“, искайки нейната смърт чрез обесване и заплашвайки със смърт съдиите и всеки, който я защитава.
Опасения за репресии от ислямските фундаменталисти срещу християните

Активистите за човешките права и християнската общност посрещнаха с възторг окончателното решение на Върховния съд. Но в Исламабад е обявена повишена бойна готовност. Повече от триста полицейски служители охраняват сградата на Върховния съд и военни части са разположени в защита на най-важните институционални сгради.

Кадим Хюсеин Ризви, оглавяващ ислямската партия Техриик-е-Лабайк Пакистан, подготвя национален протест срещу оправдаването на християнката. Силите на реда охраняват най-важните християнски култови места, като катедралите. Има опасения за антихристиянски масови убийства, като тези в Годжра през 2009 и Джоузеф Колони през 2013. „Много се страхуваме от това, което може да се случи. В тази страна има много фундаменталисти“, заяви Сайфул Малук, начело на адвокатския екип, защитавал Азия през тези години, на когото не бе разрешено да информира лично своята клиентка. „Това бе нареждане на Върховния съд, но можах да се обадя в затвора, където се намира Азия и да помоля да бъде информирана“. Както пояснява адвокатът „нужни са няколко дни, преди жената да бъде освободена“. Окончателното решение трябва да бъде връчено на Върховния съд на Лахор, а след това на затвора в Мултан. Междувременно има опасения и за сигурността на близките на Азия и всеки, спомогнал за нейното оправдаване. „Аз и моето семейство сме в сериозна опасност, особено, защото аз съм мюсюлманин, който защитава християнка, обвинена в богохулство. Ситуацията е напрегната, но днес благодарим на Бог за този исторически момент, в който Азия Биби, след девет години и половина, най-накрая получи справедливост“, посочва още Сайфул Малук.
Срещата на близките на Азия с папа Франциск във Ватикана

През февруари т.г. папа Франциск прие на аудиенция във Ватикана дъщерята и съпруга на Азия Биби, които дойдоха в Рим благодарение на фондация „Помощ за страдащата Църква“, заедно с Ребека, нигерийска християнка, жертва на Боко Харам. По време на частната аудиенция папата отправи молитва за Азия Биби и за жените, които все още са заложнички на Боко Харам. „Свидетелството на Ребека и Азия Биби са модел за едно общество, което днес все повече се страхува от страданието. Те са две мъченички“, каза тогава папата, след като изслуша драматичния разказ за насилията, претърпени от нигерийската жена, родила син от един от нейните палачи, но също и разказа на семейството на Азия Биби. „Често си мисля за твоята майка и се моля за нея“, каза още папата на младата Ейшам, която поздравявайки Светия отец поиска да го прегърне. „Когато, преди да тръгна за Италия, се срещнах с майка си, тя ме помоли да ви дам една целувка“, сподели тогава с папата Ейшам. „Свети отче – прибави съпругът на Азия, Ашик – моля ви да се молите, единени в Христа, за моята съпруга и за всички преследвани християни“.
