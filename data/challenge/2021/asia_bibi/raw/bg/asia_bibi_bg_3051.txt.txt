bg-3051
bg
2018-10-31
http://dohi.bg/2018/10/4492/
Ася Биби е оправдана! Върховният съд на Пакистан отмени смъртната й присъда!

Днес главният съдия по делото от Върховния съд Сакиб Нисар излезе с решение за отмяна на смъртната присъда на Ася Биби. Полицията създаде т.нар. „червена зона“ около сградата на съда в Исламабад, като я огради с кордон, а също така използва паравоенни подразделения, стремейки се да предотврати безредици от страна на протестиращи срещу решението.

От 2010 година Ася Биби се намира в затвора по обвинение в богохулство срещу пророка Мохамед. Тя е първата жена в страната, която бе осъдена на смърт чрез обесване.

„Не мога да повярвам онова, което чувам! Нима ще ме пуснат? Наистина ли ще изляза оттук?“, пита се Ася Биби в затворническата си килия в Шейхупура край град Лахор; тя не бе в залата на съда, за да чуе решението му.

Продължавайте да се молите за Ася, тъй като това знаменателно решение предизвика бурни протести от страна на радикални ислямисти из цялата страна.

***

08.10.2018, Пакистан

Новина на „Врата на Надеждата“: Брита Милованцева

На 8 октомври 2018 г. Върховният съд на Пакистан отложи издаването на присъдата по окончателното апелативно дело на Ася Биби.

През 2009 г. Ася Биби бе обвинена в богохулство, а през 2010 г. тя бе осъдена. Богохулството в Пакистан се счита за престъпление, за което може да се получи смъртна присъда. Главният съд в Лахор отхвърли апела ѝ срещу смъртната присъда, която ѝ бе издадена след обвинението. Тогава бе подадена окончателна жалба пред Върховния съд. След многократно отлагане на решението му, накрая съдът бе определил 8 октомври като дата за окончателното дело.


Протести на мюсюлмани срещу решението за освобождаване на Асия Биби във Файсалабад.

Изправяйки се пред комисията от трима съдии, адвокатът на Ася Биби, Сайфул Малок, оспорил твърденията на един имам от село Катанвала, че Ася уж си била признала престъплението в богохулство.

„Имаме ли някъде записани тези твърдения“, попитал главният съдия по делото Миан Нисар.

„Никой не е искал разрешение от районния координатор или районния полицай за подаване на първоначална жалба по случая,“ отговорил Малок, добавяйки, че в своята жалба религиозният водач потвърдил, че никой от селото не се е разгневил срещу Аса, нито пък някой се е опитвал да я набие заради извършеното от нея.

„Според Вашите думи изглежда трябва да заключим, че религиозният водач не е бил свидетел на случилото се в момента на извършването му,“ отбелязал съдия Кхоса. „С други думи религиозният водач не е чул Ася да казва богохулни думи.“

Малок казал на съдиите, че разгорещен спор се е завързал между Ася Биби и две мюсюлманки, които отказали да пият вода от ръцете на Ася.

Но жените, които обвинили Ася в богохулство, отрекли да са спорели с нея и казали, че никой не я е предизвикал да изкаже богохулни думи, а тя сама е почнала да говори. Друг свидетел обаче отхвърлил твърдението на двете жени, настоявайки, че те на висок глас и дълго време спорели с Ася.

Малок отбелязал, че изявленията на двете жени, Асма и Исма, са противоречиви.

„В изявленията на двете свидетелки няма намек за това, че е използван богохулен език по отношение на Корана,“ казал той.

На днешното дело съдиите по случая, Асиф Кхоса, Мазхар Хан и председателят главен съдия Миан Нисар, не оповестили решението си и дори приканили всички в залата да се въздържат от каквито и да са коментари по делото. Те не казали кога може да се очаква обявяване на решението им.
