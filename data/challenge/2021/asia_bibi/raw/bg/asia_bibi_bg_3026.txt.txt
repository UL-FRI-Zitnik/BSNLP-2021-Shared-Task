bg_3026
bg
2019-01-30
http://www.zemia-news.bg/index.php/svyat-3/67544-%D0%B2-%D0%BF%D0%B0%D0%BA%D0%B8%D1%81%D1%82%D0%B0%D0%BD-%D0%BE%D0%BF%D1%80%D0%B0%D0%B2%D0%B4%D0%B0%D0%B2%D0%B0%D1%82-%D1%81%D1%8A%D0%B4%D0%B5%D0%BD%D0%B0%D1%82%D0%B0-%D0%B7%D0%B0-%D0%B1%D0%BE%D0%B3%D0%BE%D1%85%D1%83%D0%BB%D1%81%D1%82%D0%B2%D0%BE-%D1%85%D1%80%D0%B8%D1%81%D1%82%D0%B8%D1%8F%D0%BD%D0%BA%D0%B0-%D0%B1%D0%B8%D0%B1%D0%B8.html
Пакистанският Върховен съд потвърди оправдателната присъда на християнка, прекарала години в очакване да бъде изпълнена смъртната й присъда за богохулство, като отхвърли внесена от ислямисти петиция с призив за екзекуцията й, предаде Ройтерс.

Ася Биби, селскостопанска работничка, през 2010 г. беше осъдена по обвинение, че е използвала обидни думи за исляма, след като нейни съседи, които работели с нея на полето, се възпротивили тя да пие вода от тяхна чаша, понеже не е мюсюлманка.

Осъдителната присъда на Биби беше отменена през октомври, което предизвика протести на крайно религиозни среди, призовали за екзекуцията й и за това правителството да не й позволява да напусне страната. Биби никога не е признавала да е извършила богохулство.

Жената прекара 8 години в затвора, а след като съдът я освободи през октомври, се укрива.

Шафик Амини, и.д. председател на твърдолинейната партия “Техрик-и Лабаик”, призова да не оправдават “богохулничката“.
