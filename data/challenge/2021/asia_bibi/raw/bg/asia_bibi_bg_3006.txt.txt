bg_3006
bg
2018-10-18
http://www.evangelskivestnik.net/news/5772/%D0%9F%D0%B0%D0%BA%D0%B8%D1%81%D1%82%D0%B0%D0%BD%D1%81%D0%BA%D0%B8_%D1%81%D1%8A%D0%B4_%D0%BF%D0%BE%D1%82%D0%B2%D1%8A%D1%80%D0%B4%D0%B8_%D1%81%D0%BC%D1%8A%D1%80%D1%82%D0%BD%D0%B0%D1%82%D0%B0_%D0%BF%D1%80%D0%B8%D1%81%D1%8A%D0%B4%D0%B0_%D0%BD%D0%B0_%D1%85%D1%80%D0%B8%D1%81%D1%82%D0%B8%D1%8F%D0%BD%D0%BA%D0%B0%D1%82%D0%B0_%D0%90%D0%B7%D0%B8%D1%8F_%D0%91%D0%B8%D0%B1%D0%B8_
Пакистански съд потвърди смъртната присъда на християнката Азия Биби

Апелативният съд на Лахор потвърди смъртната присъда за Азия Биби, пакистанската християнка обвинена в богохулство и осъдена на първа инстанция през 2010 г. Новината е потвърдена от единия от адвокатите на жената, християнинът Наим Шакир, информирайки, че представената жалба от защитниците е била отхвърлена.

По време на заседанието, защитата е представила пред съдийския състав, председателстван от съдията Анвар ул Хаг, своите писмени аргументи, които опровергават наказателното преследване и разобличават недостоверните свидетелски показания и изградените фалшиви обвинения.

„Съдията сметна за валидни и достоверни обвиненията на двете мюсюлманки, които свидетелстваха за предполагаемото богохулство извършено от Азия. Това са жените с които Азия е имала пререкания, станали причина за случая“, поясни Шакир, изразявайки своето разочарование. „Правосъдието е все повече в ръцете на екстремистите“, прибави той, като информира, че по взаимно съгласие със съпруга на Азия ще обжалват решението пред Върховния съд, третата и последна съдебна инстанция в Пакистан.

Източник: stv.rv
