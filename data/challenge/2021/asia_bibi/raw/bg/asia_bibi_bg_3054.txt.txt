bg-3054
bg
2018-11-09
https://24novini.bg/world/item/11812-frantsiya-kani-pakistankata,-osadenata-na-smart-za-bogohulstvo
Франция кани пакистанката, осъдената на смърт за богохулство
Франция е готова да приеме пакистанката Асия Биби, оправдана от Върховния съд в страната си, след като беше осъдена на смърт за богохулство, ако тя поиска това. Това заяви френското външно министерство, цитирано от Франс прес, предаде БТА. 

В случай че такова е нейното желание и желанието на семейството й, предприехме необходимите стъпки пред пакистанските власти, за да може тя да дойде във Франция, каза говорителка на министерството.

Франция вече е приела в посолството си в Исламабад адвоката на Биби, Сайфул Мулок, и го пази преди отпътуването му за Холандия, където пристигна съгласно желанието си.

Асия Биби беше освободена от затвора в нощта срещу четвъртък, след като бе оправдана от Върховния съд. Тя се намира на сигурно място, но все още е в страната си, каза говорител на пакистанското външно министерство, докато някои медии съобщиха, че е заминала в чужбина.

В събота съпругът на Биби поиска убежище за семейството си в САЩ, Великобритания и Канада.
