bg_3038
bg
2018-10-31
https://www.glas.bg/1496498/oneviniha-hristiyanka-osdena-na-smrt-za-bogohulstvo-v-pakist
Оневиниха християнка, осъдена на смърт за богохулство в Пакистан 

Върховният съд на Пакистан оневини християнката Ася Биби, осъдена на смърт за богохулство през 2010 г., предадоха световните агенции, цитирани от БТА. Съдията от ВС Сакиб Низар каза, че Ася Биби е била оневинена по всички обвинения. Тя ще бъде освободена незабавно. Ася Биби е майка на пет деца. Тя бе осъдена на смърт по обвинение, че е използвала обидни думи за исляма, след като нейни съседи й направили забележка да не пие вода от тяхна чаша, защото не е мюсюлманка.

Ася отрече обвиненията. През 2014 г. по-висша съдебна инстанция потвърди присъдата й, но Ася обжалва пред ВС. Тя прекара 3000 дни в затвора. Случаят на Ася Биби придоби международен отзвук и привлече вниманието на папите Бенедикт Шестнайсети и Франциск. През 2015 г. една от дъщерите на Ася се срещна с Франциск. Заради оневинителната присъда в столицата на Пакистан Исламабад бяха засилени мерките за сигурност.

В кварталите, в които живеят съдии и в които има дипломатически мисии, бяха разположени полицейски постове и пътни блокади. Малко след обявяване на решението на ВС стотици ислямисти блокираха ключов път в град Равалпинди край Исламабад. Твърдолинейната ислямистка партия Техрик-и-лабаик призова за сваляне на премиера Имран Хан и на неговото правителство и за смърт за председателя на ВС и на двама други съдии от съдебната институция, оневинили християнката. Партията обяви организирането на улични протести в големите градове срещу оневинителната присъда.
Източник: 24 часа
Към оригиналната статия
