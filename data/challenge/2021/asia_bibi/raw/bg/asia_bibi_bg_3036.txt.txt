bg_3036
bg
2018-11-02
http://news.bnt.bg/bg/a/pakistan-e-blokiran-treti-den-ot-protesti
Пакистан е блокиран трети ден от протести

Общественият живот в Пакистан и днес бе блокиран, след като протестите на ислямистки групи срещу решението на Върховния съд да оневини християнка, осъдена на смърт заради богохулство, продължиха трети ден, предаде ДПА. Училища, офиси и магазина останаха затворени, а протестиращи блокираха магистрали и жп линии в големите градове.

Усилията на правителството да преговаря за ускопокояване на ситуацията с лидерите на твърдолинейната ислямистка партия Техрик-и-лабаик, която организира протестите, претърпяха неуспех.

Три от четирите входни магистрали в столицата Исамабад са под контрола на партията, чиито активисти не позволяват преминаването на автомобили. Имаше също палежи на коли и мародерски обири на магазини.

Протестите започнаха след решението на съда да бъде освободена Ася Биби, която очаква от 2010 г. изпълнението на смъртната си присъда. Няма официална информация за местонахождението й, но в местни медии се появиха предположения, че може да е отпътувала от Пакистан от съображения за сигурност.

Лидерът на Техрик-и-лабаик Хадим Ризви потвърди по-рано днес, че преговорите с правителството са се провалили, и се зарече да продължи протестите.

"Ние няма (да прекратим протестите), освен ако съдиите, отменили смъртната присъда, не бъдат уволнени, а Биби - обесена", каза пред журналисти Ризви в източния град Лахор.
