bg_3030
bg
2016-10-24
http://www.evangelsko.info/pakistan-deloto-na-asya-bibi-e-otlozheno-sled-otteglyaneto-na-edin-ot-sadiite/
ПАКИСТАН – Делото на Ася Биби е отложено след оттеглянето на един от съдиите

Мъчителното очакване на Ася Биби бе удължено – след като в четвъртък Върховният съд на Пакистан отложи разглеждането на делото по обжалването й.

Молете се нашата сестра и семейството й да познаят Божия мир и закрила, докато очакват да чуят дали тя ще бъде екзекутирана за „богохулство“.

Един от водещите съдии на Върховния съд, който в четвъртък се очакваше да разгледа делото на Ася, се оттегли от случая на основание, че е бил съдия по делото на Мумтаз Кадри – мъжът, осъден за убийството на управителя на Пунджаб Салман Тасир, защото се противопоставяше на законите за богохулството. Напрежението около делото на Ася расте. Миналата сряда 150 мюсюлмански духовници издадоха фетва (религиозен указ), предупреждаващ правителството да не освобождава Ася и заплашващ да убие всеки, който е помогнал на човек, обвинен в богохулство.

Докато Ася остава в затвора, друго християнско семейство в Пакистан преживя голямо нещастие заради вярата си – изгубиха свой близък и се отнесоха с тях несправедливо. За 14-годишният Зишан Масих има сведения, че е бил изнасилен и обесен на дърво в село край град Файсалабад. Но от местната полиция отхвърлиха аутопсията, която изглежда е потвърдила, че тийнейджърът е бил удушен. Полицаите са казали на бащата на Зишан, Сарфараз, че синът му е умрял от „естествена смърт“ – и по-точно, защото е ял гуава – и все още не са регистрирали случая.

„Бедни сме и сме християни, затова от полицията нагло отричат факти – а и за да спасят виновните“, казва Сарфараз.Смъртта на сина му е причинила на семейството му „непоносима болка“. Местните християни смятат, че смъртта на момчето може да е свързана с факта, че наскоро Сарфараз се е скарал със свой роднина, който неотдавна е приел исляма.

Молете се Ася и семейството й да бъдат крепени от Божия мир (Филипяни 4:7), въпреки обстоятелствата. Молете Бог да ги държи в безопасност.
Продължавайте да се молите за мъдрост, смелост и закрила за пакистанското правителство и за Върховния съд, който ще разгледа обжалването на смъртната присъда на Ася. Молете се да не се боят от екстремистите, а да постъпят справедливо. Молете се обжалването й да бъде разгледано скоро.
Молете Бог да утешава и закриля скърбящите близки на Зишан и те да получат справедливост.

Все още има време да подпишете петицията на Release, призоваваща министър-председателя на Пакистан да отмени законите за богохулството в страната.
