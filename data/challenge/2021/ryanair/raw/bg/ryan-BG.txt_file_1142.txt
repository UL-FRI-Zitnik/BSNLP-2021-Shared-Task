bg-1142
bg
2018-02-04
http://www.plovdiv24.bg/news/773353.html
Самолет не успя да кацне в София заради силния вятър, отиде чак до Букурещ

Силният вятър предизвика проблеми на летище "София". Самолет на нискотарифната авиокомпания "Райънеър" не се приземи на пистата заради недобрите метеорологични условия, предаде Нова тв. Той е изпълнявал полет от Лондон до София. Излетял е от британската столица в 16.50 часа местно време вчера и е трябвало да кацне в 22 часа вечерта българско време, като полетът е трябвало да продължи 3.35 часа. След два опита да кацне, самолетът се е пренасочил към Букурещ. Летищните власти уточниха, че действието е предприето по желание и преценка на пилота.
