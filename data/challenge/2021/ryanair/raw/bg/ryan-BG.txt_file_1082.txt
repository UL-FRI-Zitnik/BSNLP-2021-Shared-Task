bg-1082
bg
2018-02-27
http://btvnovinite.bg/article/bulgaria/pravitelstven-samolet-pribira-blokiranite-v-timishoara-balgari-ili-pone-povecheto-ot-tjah.html
Правителствен самолет прибира блокираните в Тимишоара българи… или поне повечето от тях

По разпореждане на премиера Бойко Борисов самолет Еърбъс 319” на Авиоотряд 28 ще извърши днес следобед извънреден полет до летище Тимишоара, за да прибере в София група от 113 български граждани, съобщиха от правителствената пресслужба. Нашите сънародници бяха блокирани цяла нощ в Румъния, след като самолет на Райънеър” не можа да кацна от Лондон в Пловдив. Решението за изпращане на самолета е било взето от премиера, след като той, министър Захариева и омбудсманът Мая Манолова бяха сигнализирани от редица граждани в социалните мрежи и по телефона”. По-рано около 60 души тръгнаха с предложените от превозвача автобуси по заснежените пътища към нашата страна и влязоха у нас сутринта. Тези, които не се осмелиха да се качат на возилата, пък се оплакаха, че са чакали с часове без храна или информация кога ще могат да се приберат по нормален начин. След подаден сигнал българското посолство в Букурещ е влязло в контакт с летищните власти, както и с представители на авиокомпанията. Тя се е оказала неспособна да осигури самолет, посочиха от Дондуков” 1. Правителственият Еърбъс” обаче побира 93 пътници и приоритетно ще бъдат качени семействата с деца, възрастните и болните. За останалите ще се търси вариант за транспортиране по суша, става ясно от съобщението. Всички чакащи са получили ваучери за храна.
