bg-1281
bg
2018-07-31
https://dnes.dir.bg/intsidenti/telefon-podpali-samolet-na-rayanear-patnitsite-slyazoha-panicheski
Телефон подпали самолет на &quot;Райънеър&quot;, пътниците слязоха панически

Пасажери на авиокомпанията "Райънеър" напуснаха самолета на международното летище на Барселона заради подпалил се мобилен телефон, съобщиха от превозвача в Туитър.

Според вестник "Мундо депортиво" инцидентът се е случил в момент, когато пилотът се е готвел да започне маневри за излитане към Ибиса, предаде БТА. След запалването на електронното устройство е бил задействан извънредният протокол, предвиждащ евакуацията на намиращите се на борда с помощта на надуваем ръкав. Няма пострадали при инцидента.
