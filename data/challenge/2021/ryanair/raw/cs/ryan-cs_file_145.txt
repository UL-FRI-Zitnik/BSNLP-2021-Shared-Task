cz-145
cs
2018-11-13
https://eurozpravy.cz/zahranicni/eu/240252-krize-zazehnana-nemecti-zamestnanci-ryanairu-schvalili-kolektivni-dohodu/
Krize zažehnána? Němečtí zaměstnanci Ryanairu schválili kolektivní dohodu

Dohoda by měla platit od tohoto měsíce do konce března 2021. Zahrnuje zvýšení mezd a garanci délky pracovní doby. Dohoda se týká zhruba 1000 zaměstnanců, a to jak těch, které firma přímo zaměstnává, tak těch, které si najímá, napsaly agentury DPA a Reuters. Irský dopravce čelí kritice odborů napříč Evropou. Obzvlášť v Německu se zaměstnancům nelíbí, že jsou najímáni prostřednictvím pracovních agentur. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. Ryanair létá do desítek zemí, včetně České republiky. Loni přepravil zhruba 130 milionů cestujících. V Německu má základny na 19 letištích.
