cz-93
cs
2018-09-12
https://www.novinky.cz/ekonomika/483107-zamestnanci-ryanairu-v-nemecku-opet-stavkuji-firma-zrusila-150-letu.html
Zaměstnanci Ryanairu v Německu opět stávkují. Firma zrušila 150 letů

Společnost již v úterý oznámila, že ve středu v důsledku stávky v Německu ruší 150 ze 400 plánovaných letů. Přesný seznam dotčených letů však nezveřejnila. Kvůli předchozí stávce, jež proběhla 10. srpna, musela společnost zrušit dokonce 250 německých letů. Stávka má skončit ve čtvrtek ve 2:59 hodin a stojí za ní odborové svazy Ver.di a Vereinigung Cockpit. Cílem odborů je vyjednat nové tarifní smlouvy, které zaměstnancům zajistí vyšší mzdy, a lepší pracovní podmínky. Pro Ver.di je to na rozdíl od Vereinigung Cockpit vůbec první stávka u Ryanairu. „Jde o první výstražnou stávku. Co bude dál, závisí na průběhu jednání,“ uvedla členka předsednictva Ver.di Christine Behleová. „Chceme ukázat, že se obě skupiny zaměstnanců nenechají vzájemně rozdělit,“ dodala v souvislosti s tím, že Ver.di sdružuje především palubní personál, zatímco Cockpit jsou odbory pilotů. Ryanair uznává odbory teprve od prosince Zákazníci, jichž se stávka dotkne, si mohou letenku bezplatně přebukovat, případně jim bude cena vrácena, uvedla aerolinka. Stávky jsou pro Ryanair poměrně nová situace. Odborové svazy začal Ryanair uznávat poprvé ve své 32leté historii teprve loni v prosinci, kdy tím chtěl odvrátit hrozící vlnu stávek. Tu se mu však tímto krokem podařilo pouze o několik měsíců posunout.
