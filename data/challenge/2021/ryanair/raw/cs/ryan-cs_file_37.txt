cz-37
cs
2018-07-26
https://archiv.ihned.cz//archiv.ihned.cz/c1-66202350-sef-ryanairu-plni-vyhruzky-presune-z-dublinu-cast-letadel-do-polska
Šéf Ryanairu plní výhrůžky. Přesune z Dublinu část letadel do Polska

Nízkonákladový dopravce Ryanair přitvrdil v boji se svými zaměstnanci. Zakladatel irských aerolinek Michael O'Leary oznámil, že na zimní sezonu stáhne ze základny na letišti v Dublinu pětinu z 30 svých letadel. O práci v Irsku může přijít stovka pilotů a 200 lidí z palubních posádek. Asi čtvrtina pilotů v Dublinu v úterý uspořádala již třetí 24hodinovou stávku za poslední dva týdny.

"Nejsme připraveni uznat neodůvodněné požadavky, které ohrožují naše nízké ceny a náš efektivní obchodní model," řekl v pondělí ředitel Ryanairu, který se až do minulého roku bránil vzniku odborů ve firmě. Tím výrazně oslabil jejich schopnost použít svého hlavního nátlakového prostředku stávky. Ryanair zatím nedokázal s řadou organizací uzavřít dohody o pracovních podmínkách. O vstupu do stávky nyní hlasují německé odbory Vereinigung Cockpit, výsledek má být znám ještě v červenci. O'Leary na začátku týdne pohrozil, že pokud budou stávky ohrožovat důvěru zákazníků v aerolinky, zváží Ryanair přemístění letadel z některých trhů, což může vést ke ztrátě pracovních míst. To se teď děje v případě Irska. Nadbytečným pilotům a palubním zaměstnancům celkem šesti letadel nabídne Ryanair přechod do Polska, kam stroje od 28. října přesune.

Kromě Irska čelí Ryanair od včerejška i dvoudenní stávce stevardů a letušek v Itálii, Španělsku, Portugalsku a Belgii. Aerolinky kvůli tomu musely zrušit přes 12 procent letů. Tato stávka se dotkne přibližně 50 tisíc cestujících. Ryanair létá z 86 základen do 37 zemí, včetně Česka. Loni přepravil 130 milionů lidí a byl jedničkou před německou Lufthansou. Irské aerolinky v pondělí oznámily nižší čistý zisk za 1. čtvrtletí svého finančního roku, který končí v březnu. Ryanairu poklesl zisk meziročně o pětinu na 319 milionů eur. Firmě přitom stouply tržby na dvě miliardy a přepravila 37,6 milionu pasažérů, což je skoro o tři miliony více než za stejné období v minulém roce. Ryanair odůvodňuje slabší výsledky hlavně rostoucími náklady na zaměstnance, většími výdaji na palivo a snížením příjmů z letenek, jejichž průměrná cena klesla pod 39 eur (asi tisíc korun). Hospodaření letos negativně ovlivní i převzetí aerolinek Laudamotion, které počítají se ztrátou 150 milionů eur. Celoroční čistý zisk Ryanair stále předpokládá v rozmezí 1,25 až 1,35 miliardy eur.
