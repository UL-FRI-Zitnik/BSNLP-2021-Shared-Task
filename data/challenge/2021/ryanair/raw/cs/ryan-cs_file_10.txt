cz-10
cs
2018-05-09
https://archiv.ihned.cz//archiv.ihned.cz/c1-66131320-budoucnost-air-france-je-ohrozena-firma-prisla-o-vykonneho-reditele-a-stale-nema-dohodu-o-platech
Budoucnost Air France je ohrožena. Firma přišla o výkonného ředitele a stále nemá dohodu o platech

Ani ne dva roky vydržel Jean-Marc Janaillac ve funkci výkonného ředitele aerolinek Air France − KLM. Leteckou společnost už několik měsíců sužuje spor se zaměstnanci o zvýšení platů. Kvůli tomu piloti, palubní i pozemní personál opakovaně stávkují. Aerolinky odhadují, že kvůli stávkám přišly až o 300 milionů eur, tedy asi o 7,7 miliardy korun. A toto číslo ještě vzroste. Naposledy se stávkovalo v pondělí a úterý. Janaillac podal svoji demisi poté, co zaměstnanci odmítli poslední návrh na zvýšení mezd. Ten počítal s okamžitým růstem o dvě procenta a dalším v příštích letech. Jenže odboráři požadovali navýšení ihned o pět procent.



"Stávky a spory Air France oslabily a ohrozily jejich budoucí výkon. Je to obrovský nepořádek, který může jen potěšit konkurenci," uvedl odcházející Janaillac. Na podnik v posledních letech dopadá jak silnější konkurence nízkonákladových aerolinek, jako jsou třeba Ryanair nebo Easyjet na letech na krátké vzdálenosti, tak velkých společností z Blízkého východu včetně Emirates nebo Qatar Airways v dopravě na dlouhé vzdálenosti.
