cz-129
cs
2018-09-25
https://www.irozhlas.cz/ekonomika/ryanair-stavka-zrusene-lety_1809251907_jak
Další stávka v Ryanairu. Letecký dopravce v pátek zruší 190 spojů z plánovaných 2400

Irské nízkonákladové aerolinky Ryanair zruší kvůli páteční stávce palubního personálu ve Španělsku, Belgii, Nizozemsku, Portugalsku, Itálii a Německu 190 letů. To je asi osm procent z původně plánovaných 2400 letů, uvedla v úterý společnost. Dublin 19:07 25. září 2018

Letadlo letecké společnosti Ryanair | Foto: Adrian Pingstone | Zdroj: Wikimedia Commons. Rušení se dotkne zhruba 30 000 z celkem 450 000 cestujících, které má firma v pátek přepravit. Všichni cestující, kterých se rušení letů týká, budou informování prostřednictvím e-mailu nebo textové zprávy. Irský dopravce čelí kritice odborů napříč Evropou. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. Piloti Ryanairu v Německu stávkují, firma zrušila 150 letů. Pražského letiště se opatření nedotklo Číst článek Aerolinky uvedly, že v posledních týdnech se jim podařilo učinit významný pokrok při jednání s odborovými svazy a nabídly zaměstnancům z pěti zemí lepší podmínky. Marketingový ředitel Kenny Jacobs v prohlášení uvedl, že doufá, že odbory budou ochotné pokračovat v jednání a dokončit dohody bez dalšího narušení letů.

„Tyto opakované zbytečné stávky poškozují podnikání Ryanairu a důvěru našich zákazníků v době, kdy ceny ropy výrazně rostou,“ upozornil Jacobs. Pokud budou stávky pokračovat, zváží Ryanair plán růstu na letošní zimní sezonu i na letní sezonu v příštím roce, dodal Jacobs. V červenci firma uvedla, že za fiskální rok do konce března 2019 očekává zvýšení počtu cestujících o sedm procent na 139 milionů a v dalším roce o devět procent na 152 milionů, napsaly agentury AP a Reuters. ČTK
