cz-112
cs
2018-09-13
https://zahranicni.ihned.cz/c1-66243580-personal-letecke-spolecnosti-ryanair-planuje-stavku-v-peti-zemich-muze-se-dotknout-i-ceskych-cestujicich?utm_source=mediafed&utm_medium=rss&utm_campaign=mediafed
Personál letecké společnosti Ryanair plánuje stávku v pěti zemích. Může se dotknout i českých cestujících

Sedm odborových svazů palubního personálu irské nízkonákladové letecké společnosti Ryanair v pěti evropských zemích hodlá 28. září uskutečnit 24hodinovou stávku. Oznámil to ve čtvrtek mluvčí belgických odborů. Stávka se podle něj bude konat v Itálii, Španělsku, Portugalsku, Belgii a Nizozemsku. V Itálii se k protestu hodlají připojit rovněž piloti Ryanairu. Z letiště Václava Havla bude ten den vypraveno celkem 11 letů této společnosti. Nejvíce jich zamíří do italských metropolí, po jednom letu pak do ostatních stávkou dotčených zemí. S komplikacemi se mohou setkat i cestující, kteří se chystají přiletět do Prahy. Z Itálie do Česka poletí čtyři letadla, ze Španělska dvě a z Belgie a Nizozemska jedno. Vzhledem k tomu, že stávka připadá na pátek, který je navíc státním svátkem, dá se očekávat, že řada Čechů bude chtít o prodlouženém víkendu cestovat. Lidé, kteří mají zakoupené lety s Ryanair do zmiňovaných zemí, by se tak měli připravit na problémy.

Belgické odbory (CNE) předpověděly, že většina letů ze dvou letišť v Bruselu bude kvůli stávce zrušena. Ryanair však toto tvrzení odmítá a počítá s tím, že většina palubního personálu bude i přes stávku normálně pracovat. Mluvčí Ryanair pak dementoval i zprávu o plánované stávce pilotů v Itálii. Tu vyhlásil i

talský svaz pracovníků dopravy Uiltrasporti. Ryanair však tento svaz neuznává. "Pokud bude 28. září další neúspěšná stávka palubního personálu, pak Ryanair s předstihem upozorní zákazníky na zrušení malého počtu letů, jak jsme to ukázali ve středu v Německu," uvedl krátce před vyhlášením stávky marketingový ředitel Ryanairu Kenny Jacobs. V Německu v noci na čtvrtek skončila 24hodinová stávka pilotů a palubního personálu aerolinek Ryanair za vyšší platy a lepší pracovní podmínky, která si vyžádala zrušení 150 z plánovaných 400 středečních letů Ryanairu z Německa a do Německa. Odborový svaz německých pilotů Vereinigung Cockpit ve středu Ryanairu pohrozil dalšími stávkami, pokud vedení nepřijde s lepší nabídkou. Irský dopravce čelí kritice odborů napříč Evropou. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. V srpnu se aerolinky dohodly s irskými piloty a vyjádřily naději, že smíru brzy docílí i na dalších evropských trzích. Ryanair létá do desítek zemí světa, loni přepravil zhruba 130 milionů cestujících.
