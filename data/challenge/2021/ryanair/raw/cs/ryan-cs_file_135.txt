cz-135
cs
2018-09-26
https://www.irozhlas.cz/ekonomika/ryanair-letiste-praha-nove-linky-lety_1809261525_lac
Patnáct nových linek z Prahy. Ryanair bude létat do Kodaně nebo Pisy, letiště nárůst zvládne

Letecká společnost Ryainair oznámila, že do nového letového řádu pro příští léto zavádí patnáct nových linek z Prahy. Celkem tak bude z pražského Letiště Václava Havla létat třicet jejich linek. Na tiskové konferenci v Praze to oznámil obchodní ředitel společnosti Ryanair David O´Brian. Praha 16:25 26. září 2018

Letadlo společnosti Ryanair (ilustrační foto) | Zdroj: Fotobanka Pixabay. Ryanair bude z Prahy nově létat třeba do Kodaně, Göteborgu, Marrákeše, Marseille, Paříže, Pisy, Rigy, Stockholmu, Benátek nebo Zadaru. Díky novým linkám společnost podle svých výpočtů přepraví ročně přes 2 miliony cestujících a znamená to pro ně navýšení o 23 procent. Další stávka v Ryanairu. Letecký dopravce v pátek zruší 190 spojů z plánovaných 2400 Číst článek Podle obchodního ředitele společnosti Davida O´Briana to ale neznamená, že Ryanair bude na Letišti Václava Havla jedničkou.

„Chceme na pražském letišti růst. Víme, že tu jsou ostatní aerolinky, mají ale třeba vyšší poplatky a nutně nemusejí usilovat o stejné zákazníky. Naší prvotní ambicí není stát se jedničkou, ale může to tak dopadnout,“ řekl pro Radiožurnál. Mezi další velké letecké společnosti na pražském letišti patří Lufthansa, Emirates, Wizz Air nebo Qatar Airways. Z hlediska kapacity prý letiště nové linky zvládne. „Ten nárůst je meziročně zhruba nějakých 600 tisíc cestujících, takže tam podle mě nebude žádný problém,“ uvedl pro Radiožurnál Václav Řehoř, předseda představenstva Letiště Praha. Ryanair nebude přepravovat příruční zavazadla zdarma. Podle aerolinek můžou za zpoždění letů Číst článek „Už jsme začali stavět. Musíme rozšířit Terminál 2, to znamená interní kapacitu terminálu. Prvním krokem je, že přemisťujeme depo, kde se potom budou dál stavět pojezdové plochy, nebo se tam budou moct odstavovat letadla a autobusy, které cestující přepravují k terminálu,“ dodal.

Řehoř dodal, že obzvlášť vítá spoje Ryanairu z Prahy do dánského Billundu, britského Bournemouth, italské Pescary a chorvatského Zadaru, se kterými v současné době pravidelné přímé letecké spojení z Prahy neexistuje. Francouzský dopravce Air France navíc oznámil, že od příštího léta bude jejich nízkonákladový letecký přepravce Joon létat do šesti nových destinací, včetně Prahy.
