cs-new-2
cs
2018-12-05
https://www.tyden.cz/rubriky/byznys/svet/ryanair-neplati-odskodneni-za-stavky-celi-mnoha-zalobam_505719.html
Ryanair neplatí odškodnění za stávky. Čelí mnoha žalobám

Britský úřad pro civilní letectví (CAA) podniká právní kroky proti irským aeroliniím Ryanair. Chce je donutit zaplatit odškodnění tisícům britských zákazníků, které letos v létě postihly stávky zaměstnanců této firmy. Informovala o tom agentura Reuters. Irský nízkonákladový přepravce v létě zažil nejhorší stávky pilotů a palubního personálu ve své historii a byl nucen zrušit stovky letů, což narušilo cestovní plány více než 100 tisícům zákazníků. Společnost odškodnění neplatí na základě argumentace, že stávky představují "mimořádné okolnosti" a to znamená, že cestující nemají na odškodnění nárok. CAA ale uvedl, že stávky nejsou vyňaty z pravidel Evropské unie o kompenzacích. Nicméně soudy v Německu, Španělsku a Itálii už dříve rozhodly, že stávky jsou "mimořádnou okolností" a nařízení EU261, které stanovuje společná pravidla náhrad a pomoci v letecké dopravě, se na ně nevztahuje. Analytici společnosti Goodbody poznamenali, že konkurenční společnosti Lufthansa a British Airways ze společnosti IAG nebyly povinny kvůli nedávným stávkám platit odškodné.
