cz-43
cs
2018-07-25
https://www.novinky.cz/cestovani/478708-kazdy-osmy-let-ryanairu-ve-stredu-a-ctvrtek-neodleti-kvuli-stavce.html
Každý osmý let Ryanairu ve středu a čtvrtek neodletí. Kvůli stávce

Palubní personál v Portugalsku, Belgii a Španělsku vyhlásil 48hodinovou stávku na 25. a 26. července, v Itálii pak bude stávka jednodenní a uskuteční se pouze ve středu. Irská firma uvedla, že o zrušení jejich letu informovala esemeskou nebo e-mailem na 50 000 zákazníků. Mají nárok na vrácení peněz, nebo si mohou rezervovat náhradní let. Odbory mimo jiné požadují, aby se pracovní smlouvy v Evropě řídily místními zákony, nikoli pouze irským právem, jako je tomu nyní. Chtějí také, aby všichni pracovníci měli stejné podmínky bez ohledu na to, zda jsou přímými zaměstnanci aerolinek, nebo jsou najati prostřednictvím agentur. Vedení firmy argumentuje, že pracovní podmínky jsou často lepší než u konkurence. Letecká společnost Ryanair létá do 37 zemí včetně České republiky. Z hlediska počtu přepravovaných cestujících je evropskou jedničkou, loni jejích služeb využilo na 130 miliónů cestujících. Loni v prosinci se firmě podařilo odvrátit rozsáhlé stávky, když se poprvé ve své 32leté historii rozhodla uznat odborové svazy. Od té doby ale nedokáže s řadou z nich uzavřít dohody o pracovních podmínkách.
