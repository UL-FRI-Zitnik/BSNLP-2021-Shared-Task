cz-136
cs
2018-10-26
https://zpravy.idnes.cz/brusel-stavka-letiste-italie-vlaky-zaventem-f3c-/zahranicni.aspx?c=A181026_151912_zahranicni_baje#utm_source=rss&utm_medium=feed&utm_campaign=zpravodaj&utm_content=main
Bruselské letiště muselo zrušit stovky letů, stávkují nakladači zavazadel

Pracovníci společnosti Aviapartners, která na Zaventemu zajišťuje pohyb nákladů, stávkují kvůli pracovním podmínkám. Vadí jim dlouhodobý nedostatek zaměstnanců a vysoký pracovní tlak, uvedla agentura Reuters.

Nepříznivě stávka dopadla především na cestující. Tři stovky lidí musely ve čtvrtek přenocovat v prostorách letiště, kde jim byla nachystána provizorní lehátka. V pátek ale letiště začalo cestující tísnící se v odletové hale upozorňovat, že by se měli vrátit domů. 

„Momentálně je jednodušší rezervovat letenku online, zde jde pouze o ztrátu času,“ komentovala situaci tisková mluvčí letiště Nathalie Pierardová. Protože ale ve Francii a Belgii právě probíhají podzimní prázdniny, letové linky jsou vytíženější než obvykle a volná místa se shánějí velmi obtížně. Bruselský Zaventem problémy spojené se stávkou zakusil už minulý měsíc. Zaměstnanci nízkonákladové aerolinky Ryanair v září protestovali proti pracovním podmínkám v šesti zemích zároveň. Itálii ochromila stávka řidičů. V pátek se stávkovalo také v Itálii. Řidiči vlaků, autobusů a městské hromadné dopravy napříč zemí protestovali za lepší pracovní podmínky, více zaměstnanců a navýšení vládních investic. Nejvíce omezená byla doprava v Miláně a Římě, ve druhém jmenovaném se ke stávce připojili také zametači ulic. Zdejší protesty svolaly odbory, které jednodenní stávku předem nahlásily, píše Reuters. Řidiči se také dohodli s představiteli města, že s protestem začnou až po skončení ranní špičky. Přerušení dopravy ovšem i tak překvapilo mnohé cestující, když autobusy náhle začaly zastavovat uprostřed cesty. Stávka dopravců přišla den před sobotním veřejným protestem, kterým obyvatelé Říma chtějí vyjádřit nespokojenost se současným stavem města. Ten se podle římanů výrazně zhoršil od zvolení starostky Virginie Raggi v roce 2016.
