cz-45
cs
2018-07-25
https://byznys.ihned.cz/c1-66201400-ryanair-musi-kvuli-dvoudenni-stavce-palubniho-personalu-zrusit-pres-300-letu-dotkne-se-to-az-50-tisic-cestujicich?utm_source=mediafed&utm_medium=rss&utm_campaign=mediafed
Ryanair musí ve středu a ve čtvrtek kvůli stávce zrušit přes 300 letů, hlavně na jih Evropy. Dotkne se to až 50 tisíc cestujících

Irské nízkonákladové aerolinky Ryanair ve středu a ve čtvrtek zruší přes 300 letů denně ze standardních 2400 kvůli stávce části zaměstnanců Ryanairu za lepší pracovní podmínky. Palubní personál v Portugalsku, Belgii a Španělsku vyhlásil 48hodinovou stávku na 25. a 26. července, v Itálii pak bude stávka jednodenní a uskuteční se pouze ve středu. Irská firma uvedla, že o zrušení jejich letu informovala esemeskou nebo e-mailem na 50 tisíc zákazníků. Mají nárok na vrácení peněz, nebo si mohou rezervovat náhradní let.

Odbory mimo jiné požadují, aby se pracovní smlouvy v Evropě řídily místními zákony, nikoli pouze irským právem, jako je tomu nyní. Chtějí také, aby všichni pracovníci měli stejné podmínky bez ohledu na to, zda jsou přímými zaměstnanci aerolinek, nebo jsou najati prostřednictvím agentur. Vedení firmy argumentuje, že pracovní podmínky jsou často lepší než u konkurence. Letecká společnost Ryanair létá do 37 zemí včetně Česka. Z hlediska počtu přepravovaných cestujících je evropskou jedničkou, loni jejich služeb využilo na 130 milionů cestujících. Loni v prosinci se firmě podařilo odvrátit rozsáhlé stávky, když se poprvé ve své 32leté historii rozhodla uznat odborové svazy. Od té doby ale nedokáže s řadou z nich uzavřít dohody o pracovních podmínkách.

Peníze podle Leoše Rouska. Máte zájem o informace z ekonomiky v širších souvislostech? Zadejte svou e-mailovou adresu a každý pátek dopoledne od nás dostanete výběr informací, které se během týdne objevily v médiích. Těšit se můžete na komentář událostí od Leoše Rouska, hlavního analytika Hospodářských novin. Přihlášením se k odběru newsletteru souhlasíte se zpracováním osobních údajů a zasíláním obchodních sdělení, více informací ZDE . Z odběru se můžete kdykoli odhlásit.
