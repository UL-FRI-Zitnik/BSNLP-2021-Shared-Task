cz-31
cs
2018-07-23
https://www.novinky.cz/ekonomika/478513-ryanairu-klesl-zisk-a-v-lete-ocekava-propad-prijmu-z-letenek.html
Ryanairu klesl zisk a v létě očekává propad příjmů z letenek

Zisk podle společnosti klesl kvůli vysoké konkurenci, mimořádně teplému počasí v severní Evropě a nejistotě způsobené řadou stávek. Aerolinky navíc očekávají pokles příjmů z letenek v letním období. Ještě v květnu firma předpověděla, že průměrné ceny letenek v prvním čtvrtletí klesnou o pět procent a ve druhém se o čtyři procenta zvýší. Nyní však sdělila, že v prvním kvartálu se snížily o čtyři procenta, ve druhém však vzrostou zřejmě jen o procento. „Zatímco ceny letenek za první čtvrtletí byly o něco vyšší, než se očekávalo, nedávné zhoršení podnikatelského prostředí a očekávaný dopad stávek na ceny znamenají, že příjmy z letenek se budou zvyšovat pouze o jedno procento,” uvedl šéf společnosti Michael O'Leary. Kvůli stávkám se ruší 300 letů Ryanair zveřejnil výsledky před nejhoršími stávkami, jaké firmu dosud zasáhly. Kvůli stávkám palubních posádek ve Španělsku, Portugalsku, Itálii a Belgii bude ve středu a ve čtvrtek zrušeno přes 300 letů denně ze standardních 2400. Aerolinky Ryanair působí ve 37 zemích včetně České republiky. Z hlediska počtu přepravovaných cestujících jsou evropskou jedničkou, loni jejich služeb využilo na 130 miliónů cestujících. Akcie Ryanairu v pátek oslabily o 20 procent, v pondělí dopoledne ztrácely přes jedno procento.
