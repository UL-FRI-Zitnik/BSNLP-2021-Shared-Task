cz-79
cs
2018-08-23
https://www.denik.cz/ekonomika/ryanair-se-dohodl-s-piloty-ti-nejspise-ukonci-nebyvalou-serii-stavek-20180823.html
Ryanair se dohodl s piloty, ti nejspíše ukončí nebývalou sérii stávek

Jednička mezi evropskými nákladovými společnostmi si bude moci oddechnout. Po vyjednávacím maratonu se jí podařilo dosáhnout dohody s odbory. Ty své požadavky podpořily celkem pěti stávkami, které postihly 55 tisíc pasažérů. „Teď se o navržené dohodě bude hlasovat. Spolu s našimi představiteli pilotů doporučujeme ji přijmout,“ uvedla odborová organizace Forsa ve svém prohlášení. Obě strany se na základě prosby mediátora dohodly, že do ukončení hlasování se zdrží jakýchkoli dalších komentářů.

Špatná sezóna pro irské aerolinky Ryanair tím nejspíš skončí. Dopravce uznal odborové svazy teprve vloni v prosinci, stávky tím však neodvrátil. Pilotům vadily jak nízké platy, tak přesuny základen či pracovní podmínky. Kvůli stávkám musel Ryanair hromadně zrušit odlety jak v Irsku, tak v Německu, Švédsku či v Beneluxu. Své klienty se rozhodl odškodnit formou šeků. Část z nich však zklamaným cestujícím dorazila bez podpisu, banky je proto odmítly proplatit, což vyústilo v další skandál.
