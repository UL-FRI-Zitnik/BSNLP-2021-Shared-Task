cz-23
cs
2018-07-18
https://byznys.lidovky.cz/ryanair-zrusi-kvuli-stavkam-az-12-procent-svych-letu-dotkne-se-az-to-50-tisic-pasazeru-gmu-/doprava.aspx?c=A180718_182311_ln-doprava_seb#utm_source=rss&utm_medium=feed&utm_campaign=ln_byznys&utm_content=main
Ryanair zruší kvůli stávkám až 12 procent svých letů. Dotkne se až 50 tisíc pasažérů

Dublin Reuters Irská nízkonákladová letecká společnost Ryanair kvůli stávce palubního personálu příští týden zruší více než 12 procent letů. Opatření se ve dnech 25. a 26. července dotkne až 300 letů denně do Belgie, Portugalska a Španělska a v opačném směru a zasáhne téměř 50 000 cestujících. Uvedla to ve středu agentura Reuters. Ryanair sdělil, že zákazníci, kteří mají cestovat na zmíněných trasách a kteří dnes nedostali e-mail nebo SMS, mohou počítat s tím, že jejich let se uskuteční. V pátek hodlá Ryanair kvůli stávce irských pilotů zrušit asi 24 spojů mezi Irskem a Británií. Minulý týden ze stejného důvodu zrušil 30 letů. Napjaté vztahy ve firmě panují už od loňského roku. Palubní posádky ze základen firmy po celé Evropě zveřejnily 4. července seznam 34 požadavků, včetně „spravedlivé mzdy na živobytí“, zlepšení nemocenských dávek nebo pracovních smluv ve vlastním jazyce založené na místním, nikoli irském právu. Ryanair tvrdí, že pracovní podmínky pro zaměstnance jsou konkurenceschopné a často lepší než u ostatních nízkonákladových přepravců. Aerolinky Ryanair působí ve 37 zemích včetně České republiky. Z hlediska počtu přepravovaných cestujících jsou evropskou jedničkou, loni jejich služeb využilo na 130 milionů cestujících. Loni v prosinci se firmě podařilo odvrátit rozsáhlé stávky, když se poprvé ve své 32leté historii rozhodla uznat odborové svazy. Od té doby se jí ale nedaří s řadou z nich uzavřít dohody o pracovních podmínkách.
