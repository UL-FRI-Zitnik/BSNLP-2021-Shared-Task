cz-65
cs
2018-08-09
https://www.euro.cz/byznys/do-stavek-v-ryanairu-se-zapoji-i-nemecti-piloti-aerolinky-rusi-dalsich-250-patecnich-letu-1416598#utm_source=euro&utm_medium=selfpromo&utm_campaign=eurorss
Do stávek v Ryanairu se zapojí i němečtí piloti. Aerolinky ruší dalších 250 pátečních letů

Do pátečních stávek v irské nízkonákladové letecké společnosti Ryanair se zapojí rovněž němečtí piloti. Aerolinky následně uvedly, že kvůli stávce pilotů v Německu byly nuceny zrušit dalších 250 pátečních letů.

Německý odborový svaz Vereinigung Cockpit oznámil, že němečtí piloti Ryanairu zahájí v pátek ve 3:01 SELČ čtyřiadvacetihodinovou stávku. Na pátek již dříve ohlásili stávky také jejich kolegové v Irsku, Švédsku a Belgii. Kvůli těmto protestům musela firma zrušit 146 z více než 2400 letů plánovaných na pátek. Celkově tak již Ryanair zrušil zhruba 400 pátečních letů, tedy téměř šestinu z plánovaného počtu. O vyhlášení páteční stávky navíc podle agentury Reuters uvažuje rovněž nizozemský svaz pilotů VNV. Ryanair létá do desítek zemí, včetně České republiky. Loni v prosinci se firmě podařilo odvrátit rozsáhlé stávky, když se poprvé ve své historii rozhodla uznat odborové svazy. Od té doby ale nedokáže s řadou z nich uzavřít smlouvy o pracovních podmínkách. Zmeškali jste navazující let?
