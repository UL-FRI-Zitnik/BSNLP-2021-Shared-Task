cz-13
cs
2018-03-22
https://zahranicni.ihned.cz/c1-66087370-macrona-ceka-zatim-nejvetsi-zkouska-zeleznicari-budou-demonstrovat-proti-osekani-vyhod-pariz-rusi-tretinu-letu
Macrona čeká zatím největší zkouška. Železničáři budou demonstrovat proti osekání výhod, Paříž ruší třetinu letů

Prezident plánuje osekat široké zaměstnanecké výhody železničářů. SNCF jim aktuálně garantuje například definitivu, štědré penze, dřívější odchody do důchodu nebo pravidelný růst platů. O to by mohli do budoucna přijít. Změny se ale týkají jen nových zaměstnanců. Odborářům také vadí, že Macron reformu hodlá prosadit pomocí prezidentských dekretů, které mu umožní obejít francouzský parlament. K železničářům se přidají ještě například státní zaměstnanci. Ti také nesouhlasí s Macronovými reformami, nelíbí se jim návrh na zmrazení jejich mezd a širší využití pracovních úvazků na dobu určitou. Francouzská média upozorňují, že se nedá přesně předpovědět, jak velké budou plánované stávky. Ze solidarity se k stávkujícím na protest proti Macronovým reformám zřejmě přidají i další zaměstnanci. Stávkovat tak bude řada profesí - zdravotní sestry, zaměstnanci domovů důchodců nebo pošt, učitelé a dispečeři letového provozu. Očekává se proto, že stávky naruší dopravu po celé Francii - vůbec nejhůře na tom asi bude Paříž a její okolí. Vyjede jen polovina příměstských vlaků a zkomplikuje se tak doprava na pařížská letiště. Na koleje se vydá asi jen 40 procent rychlovlaků TGV. A nejen to, narušeno bude zřejmě i letecké spojení. Podle francouzského tisku potíže nejvíc postihnou aerolinky Air France, Ryanair a easyJet. Francouzský úřad pro civilní letectví (DGAC) pak uvedl, že jedna třetina letů z a také na pařížská letiště Charlese de Gaulla, Orly a Beauvais bude zrušena. Macron chce v reformách pokračovat. Pro francouzské železničáře je ale čtvrteční stávka jen začátek. Už naplánovali sérii dvoudenních stávek, které omezí dopravu na dráze zhruba od začátku dubna do konce června. Celkem je v tomto období čeká 36 dnů stávek. "Vláda by měla nést odpovědnost za dlouhou a intenzivní bitvu," uvedl k tomu Laurent Brun, šéf železničních odborů CGT Cheminots. "Macron určitě sází na to, že vleklé stávky v dopravě nakonec obrátí veřejnost proti odborům a donutí je vzdát to," uvedl pro agenturu Bloomberg analytik Antonio Barroso z poradenské společnosti Teneo. Francouzský prezident Macron tváří tvář protestům nehodlá ustoupit. Hájí se tím, že Francouzi ho zvolili proto, aby provedl Francii modernizací a nepopulárními reformami. Podařilo se mu už prosadit klíčovou reformu pracovního trhu, jenž uvolňuje podmínky pro najímání a propouštění zaměstnanců. A plánuje další - třeba změny ve vyplácení podpory v nezaměstnanosti, nebo penzijní reformu. "Ze změn nikdy nemáme radost, ale přesto chceme, aby se věci měnily - a to je paradox Francie," prohlásil nedávno Macron. Tamní tisk spekuluje, jak dlouho mohou stávky a protesty pokračovat. Připomínají události z roku 1995, kdy chtěl tehdejší prezident Jacques Chirac v rámci širších sociálních reforem osekat benefity zaměstnancům dráhy. Po měsíci stávek, které se rozšířily z Paříže do celé země a do dalších sektorů, ale svůj plán raději vzdal.
