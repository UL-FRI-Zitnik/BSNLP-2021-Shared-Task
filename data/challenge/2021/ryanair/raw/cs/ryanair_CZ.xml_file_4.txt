cs-new-4
cs
2018-12-02
https://www.euro.cz/byznys/fronta-na-nebi-evropske-letectvi-ma-za-sebou-rok-rekordnich-zpozdeni-1430492#utm_source=euro&utm_medium=selfpromo&utm_campaign=eurorss
Fronta na nebi: evropské letectví má za sebou rok výrazných zpoždění

I české vlaky jsou dochvilnější než letadla. Když letos na jaře varoval šéf letecké společnosti Ryanair Michael O’Leary před rekordními zpožděními letadel, odborníci jeho tvrzení vykládali jako další PR trik jeho společnosti. Jenže jak ukazují čerstvá čísla, byla to pravda. Každý cestující, který si letos o prázdninách sedl do letadla, se nechtěně podílel na největší letecké frontě za posledních 12 let.



„Ta zpoždění nejsou akceptovatelná,“ uvedl při konferenci Doprava 2018+ ředitel Řízení letového provozu (ŘLP) Jan Klas. Česko naštěstí nevychází ze statistik nejhůře, nicméně i tady je situace obtížná. Zatímco průměrné zpoždění v Evropě vychází na necelé dvě minuty, v Česku to bylo 0,9 minuty. Evropský letový průšvih se ale Česku také projevil kvůli návaznosti letů. „My nemáme rádi noční pohyby letadel kvůli hluku, který způsobují. Snažíme se proto, aby po desáté večer nastal útlum. Jenže i ta letadla, která měla přistát v deset, o prázdninách přistávala se zpožděním i v jednu ráno,“ řekl ředitel pražského letiště Václav Řehoř. Pojďme se blíže podívat na čísla a důvody letošního evropského rekordu. Podle čísel Evropské organizace pro bezpečnost leteckého provozu Eurocontrol přiletělo v červnu na čas jen 32,7 procent letadel, vloni to bylo 38,8, což je sice lepší, ale také ne příliš lichotivé číslo. Jen asi 11,3 procent letadel přiletělo s předstihem a všechna ostatní měla zpoždění. Jde o většinu, tedy 56 procent letů. Téměř v každém sloupci byl čas horší než v roce 2017. A stejné to bylo v srpnu. Jen 33,1 procento letů bylo na čas a 11,8 přiletělo dříve. Zpoždění tedy mělo 55,1 procenta všech letů. Zpozdil se váš let? Víme, Při cestě na dovolenou tak bylo jistější spoléhat na to, že turisté nepřiletí čas než věřit časům leteckých společností. Skoro se nabízí srovnání s železnicí, která nemá v tomhle ohledu dobrou pověst, ale srovnávat tahle čísla by nebylo fér. A to zejména proto, že vlaky už mají dávno navrch. I ty české. Podle výroční zprávy Českých drah byla vloni úspěšnost plnění jízdního řádu 90,5 procenta. Když se podíváme jen na dálkovou dopravu, i tam hodnota překročila 80 procent. Co se týká zemí, mezi největší potížisty na nebi jsou po sobě Německo, Velká Británie, Francie, Španělsko a Itálie. V Británii zaznamenali dost velký skok, když se počet zpožděných letů zvýšil o 86 procent oproti loňsku. V nejhorším Německu bylo ze 630 tisíc letů 14 tisíc úplně zrušeno a 167 420 zpožděno. Je nás málo a stávkujeme. S tím souvisí vyplácené kompenzace.
