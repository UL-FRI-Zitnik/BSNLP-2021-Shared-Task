cz-32
cs
2018-07-23
https://ekonomika.eurozpravy.cz/evropa/230418-ryanair-se-zmita-v-problemech-zisk-klesl-firmu-drti-stavky-a-vedro-ve-skandinavii/
Ryanair se zmítá v problémech. Zisk klesl, firmu drtí stávky a vedro ve Skandinávii

Zisk Ryanair po zdanění klesl meziročně o 20 procent na 319 milionu eur (8,25 miliardy Kč). Aerolinky potvrdily dřívější předpověď celoročního zisku, který by se měl snížit na 1,25 až 1,35 miliardy eur z rekordních 1,45 miliardy v předchozím roce, který skončil 31. března. Analytici v průměru čekají 1,31 miliardy eur. Ještě v květnu firma předpověděla, že průměrné ceny letenek v prvním čtvrtletí klesnou o pět procent a ve druhém se o čtyři procenta zvýší. Nyní však sdělila, že v prvním kvartálu se snížily o čtyři procenta, ve druhém však vzrostou zřejmě jen o procento. Příjmy z jízdného za celý rok by měly být zhruba na úrovni předchozího roku. "Zatímco ceny letenek za první čtvrtletí byly o něco vyšší, než se očekávalo, nedávné zhoršení podnikatelského prostředí a očekávaný dopad stávek na ceny znamenají, že příjmy z letenek se budou zvyšovat pouze o jedno procento," uvedl generální ředitel Michael O'Leary ve svém prohlášení. Zhoršení podnikatelského prostředí přičítá na vrub MS ve fotbalu, vlně veder v severní Evropě a nejistotě spojené se stávkami. Ryanair zveřejnil výsledky před nejhoršími stávkami, jaké firmu dosud zasáhly. Kvůli stávkám palubních posádek ve Španělsku, Portugalsku, Itálii a Belgii bude ve středu a ve čtvrtek zrušeno přes 300 letů denně ze standardních 2400. Aerolinky Ryanair působí ve 37 zemích včetně České republiky. Z hlediska počtu přepravovaných cestujících jsou evropskou jedničkou, loni jejich služeb využilo na 130 milionů cestujících.
