cs-2005
cs
1970-01-01
https://www.novinky.cz/cestovani/503851-party-v-letadle-na-palube-ryanairu-doslo-na-tancovani-na-sedackach-i-rvacku.html
Párty v letadle? Na palubě Ryanairu došlo na tancování na sedačkách i rvačku

Skutečně odvázaný let zažili pasažéři společnosti Ryanair na lince z Dublinu na Maltu. Podle reportéra irské stanice RTÉ, který byl zrovna na palubě, se během cesty spustilo několik rvaček a pár opilých cestujících tancovalo na sedačkách a obtěžovalo posádku, uvedl server Irish Times.

Množství pasažérů prý mířilo na Maltu kvůli hudebnímu festivalu, jednalo se z velké části o mladé lidi. Reportér RTÉ Kieran Dineen uvedl, že na akci letělo až 150 lidí ze 180, kteří seděli v letadle. Během cesty se někteří opili a událo se několik šarvátek. Jednoho muže museli prý další dva držet na podlaze značnou část cesty, aby ho udrželi pod kontrolou. „Lítaly facky. Byl to docela děsivý zážitek, obzvláště pro ty lidi, které nějaký taneční festival vůbec nezajímal,“ uvedl Dineen.

Že se začne schylovat k problémům, bylo prý jasné ještě před odletem, kdy někteří cestující nedbali pokynů posádky, a ještě stevardům ukazovali vulgární gesta. Jakmile letadlo vzlétlo, začala se prý po palubě rozléhat taneční muzika, a poté, co dosáhlo standardní letové hladiny, spustil se skutečný frmol.
