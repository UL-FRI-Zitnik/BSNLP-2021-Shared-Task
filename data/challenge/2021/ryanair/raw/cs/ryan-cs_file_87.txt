cz-87
cs
2018-09-10
https://www.tyden.cz/rubriky/byznys/svet/piloti-ryanairu-v-nemecku-chteji-ve-stredu-stavkovat_495472.html
Piloti Ryanairu v Německu chtějí ve středu stávkovat

Piloti nízkonákladových aerolinek Ryanair v Německu plánují ve středu 24hodinovou stávku kvůli pomalému jednání o kolektivní smlouvě, která má vyřešit stížnosti na mzdy a pracovní podmínky. Oznámil to odborový svaz německých pilotů (VC). Odbory vyzvaly ke stávce všech zhruba 400 pilotů v Německu. Začít má 12. září ve 3.01. Němečtí piloti už stávkovali v polovině srpna. Ryanair již od poloviny srpna podepsal kolektivní smlouvu s piloty v Irsku a v Itálii. Svaz VC ale uvedl, že tyto dohody jsou pro piloty v Německu nedostačující. Dohoda s irskými piloty se netýká odměňování a všeobecných pracovních podmínek. V Itálii jsou podle nich nedostatečně vyřešeny otázky týkající se pracovní doby a odměňování. Strany se také nemohou dohodnout na zprostředkovateli, který by konflikt vyřešil, jak navrhl Ryanair. Vedení aerolinek podle VC trvalo na mediátorovi z Irska, který podle nich nemá potřebné právní znalosti pro Německo. Ryanair naopak odmítl několik mediátorů navržených svazem VC, uvedla agentura DPA. Ryanair se letos potýká se stávkami pilotů, ale i palubního personálu v řadě zemí. Musel kvůli nim zrušit stovky letů. Zaměstnanci protestují proti pomalému pokroku jednání o pracovních smlouvách. Ryanair létá do 37 zemí a v loňském roce přepravil zhruba 130 milionů cestujících. Loni v prosinci se mu podařilo odvrátit rozsáhlé stávky, když se poprvé ve své dvaatřicetileté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách.
