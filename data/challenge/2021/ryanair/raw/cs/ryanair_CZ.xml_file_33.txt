cs-new-33
cs
2019-02-13
https://eurozpravy.cz/zahranicni/eu/248998-belgii-zasahla-generalni-stavka-chaos-hlavne-v-doprave-premier-poslal-odborum-ostry-vzkaz/
Belgii zasáhla generální stávka, chaos hlavně v dopravě. Premiér poslal odborům ostrý vzkaz

. Aktualizováno 20:02 13. února 2019, 11:57 Autor: EuroZprávy.cz / ČTK. Belgii dnes ochromila jednodenní generální stávka, kterou za zvýšení mezd svolaly tři odborové svazy - socialistický, křesťanský a liberální. Na belgických letištích od úterního večera nepřistávají, ani z nich neodlétají pravidelné linky. Ochromena je veřejná doprava, svoz odpadu i činnost místních úřadů, škol, pošt či obchodů a v omezeném režimu fungují i nemocnice. Také železnice zrušily asi polovinu spojů, mezinárodní vlakové doprava ale stávkou příliš ovlivněna není, uvedl deník Le Soir.



Vedle zvýšení platů odborové svazy žádají i vyšší důchody, které by odpovídaly rozumným životním podmínkám, dále lepší pracovní podmínky na sklonku kariéry a vyvážení práce a osobního života. Dosud je růst platů na další dva roky omezen na 0,8 procenta. Letecký provoz nad Belgií funguje pouze pro přelety, pro přistání a odlety mají výjimku jen vládní, vojenské a nouzové lety, řekl agentuře AFP mluvčí řízení letového provozu Dominique Dehaene.


Stávka se ale dotkla i řady soukromých podniků. Odboráři od časného rána blokují některé podniky, na fotkách na sociálních sítích jsou vidět i zátarasy z nákupních vozíků u obchodních center. Agentura AFP uvedla, že v Gentu byli při blokádách zraněni dva odboráři při srážce s autem, police řidiče vozu zadržela. V metalurgickém a textilním průmyslu byla účast "dosud nevídaná", uvedl William Van Erdegehem, předseda odboru CSC Metea. Stávka podle něj zasáhla na šest stovek podniků. Ve městě Courcelles u Charleroi na jihu země se s odboráři setkali lidé z hnutí žlutých vest, kteří se tu už několik týdnů střídají u kruhového objezdu.
