cs-new-28
cs
2019-02-13
https://ct24.ceskatelevize.cz/svet/2732690-belgii-ochromi-generalni-stavka-nevzletne-jedine-letadlo-rusi-se-i-spoje-do-prahy
Belgii ochromila generální stávka. Nevzlétne jediné letadlo, ruší se i spoje do Prahy

Akce tří velkých odborových ústředen – socialistické FGTB, křesťanskodemokratické CSC a liberální CGSLB – se má dotknout všech sektorů, jak veřejných, tak i soukromých, a to v celé zemi. Odboráři požadují vyšší mzdy, větší dávky a důchody, jakož i lepší podmínky pro odchod do důchodu. Činnost úřadů, dopravy, pošty, škol i nákupních středisek a podniků má být stávkou silně ovlivněna po 24 hodin, počítáno od úterní desáté hodiny večer. Stávka zastavila letecký provoz Společnost Skeyes, která zajišťuje řízení letového provozu nad Belgií, ohlásila, že během stávky nebudou v Belgii žádné přílety ani odlety. „Vzhledem k nejistotě, kolik dorazí zaměstnanců potřebných k obsazení klíčových pozic, je Skeyes nucena nepovolit leteckou dopravu od úterý 22:00 do středy 22:00,“ uvedla společnost. Aerolinky Brussels Airlines, které létají i do Prahy, již dříve oznámily, že ruší všech 222 letů, původně plánovaných na středu. Druhé největší letiště Charleroi, z něhož působí irská nízkonákladová společnost Ryanair, bude zcela uzavřeno.
