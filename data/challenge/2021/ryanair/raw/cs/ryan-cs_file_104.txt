cz-104
cs
2018-09-13
https://eurozpravy.cz/ekonomika/evropa/234573-ryanair-se-vzpamatovava-ze-stavky-v-nemecku-hrozi-dalsi-protesty-v-peti-zemich/
Ryanair se vzpamatovává ze stávky v Německu, hrozí další protesty v pěti zemích

Ve středu společnost Ryanair kvůli stávce zrušila 150 letů, pražského letiště se však protest nedotkl. Stávka za vyšší platy a lepší pracovní podmínky začala na dvanácti německých letištích v noci na středu a oficiálně skončila dnes v 02:59 SELČ. Odborový svaz německých pilotů Vereinigung Cockpit (VC) ve středu Ryanairu pohrozil dalšími stávkami, pokud vedení nepřijde s lepší nabídkou. Ryanair varoval, že v takovém případě začne propouštět. "Vyhrožovat zaměstnancům, kteří užívají svého práva, je naprosto skandální," řekl ve středu agentuře DPA viceprezident VC Markus Wahl. Dodal, že vysoká účast na stávce dokládá, že zastrašování už neúčinkuje.



Sedm odborových svazů palubního personálu Ryanair v pěti evropských zemích dnes uvedlo, že hodlá 28. září uskutečnit 24hodinovou stávku. Oznámil to dnes mluvčí belgických odborů. Stávka se podle něj bude konat v Itálii, Španělsku, Portugalsku, Belgii a Nizozemsku. V Itálii se k protestu hodlají připojit rovněž piloti Ryanairu. Ryanair sdělil, že se bude snažit minimalizovat dopad protestů na zákazníky. "Pokud bude 28. září další neúspěšná stávka palubního personálu, pak Ryanair s předstihem upozorní zákazníky na zrušení malého počtu letů, jak jsme to ukázali ve středu v Německu," uvedl krátce před vyhlášením stávky marketingový ředitel Ryanairu Kenny Jacobs.
