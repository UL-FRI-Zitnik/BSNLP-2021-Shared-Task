cz-36
cs
2018-07-24
https://www.novinky.cz/ekonomika/478683-svymi-stavkami-omezujete-svobodu-pohybu-stezuji-si-aerolinky-na-francii.html
Svými stávkami omezujete svobodu pohybu, stěžují si aerolinky na Francii

Rušení letů spojených se stávkami leteckých dispečerů může mít negativní dopad na zisk aerolinek. Problém měla zejména Francie, kde zaměstnanci veřejného sektoru uspořádali sérii protestů proti vládním ekonomickým reformám. Zmíněné čtyři letecké společnosti se domnívají, že Francie porušuje právo EU tím, že během stávek neumožňuje přelety přes své území. To podle názoru aerolinek znamená, že lidem cestujícím mezi členskými státy, kde se nestávkuje, je odepřena svoboda cestovat. „Právo na stávku je podle nich třeba vyvážit svobodou pohybu,” prohlásil podle BBC šéf IAG Willie Walsh. IAG také uvedla, že stávky zvýšily výdaje na pohonné hmoty, protože aerolinky musely volit delší trasy, aby obletěly území Francie. Dispečerů není dost. Easyjet dodal, že kvůli narušení provozu jeho celoroční náklady stouply zhruba o tři procenta. Ryanair tento měsíc uvedl, že v květnu kvůli stávkám zrušil 1100 letů, u části byl ale na vině i nedostatek vlastního personálu ve Francii, v Německu a Británii. „Vyzýváme evropské vlády a Evropskou komisi, aby podnikly rychlé a rozhodné kroky, které zajistí plné obsazení kapacit leteckých dispečinků tak, aby přelety neovlivňoval průběh národních stávek,” řekl šéf Ryanairu Michael O’Leary. Skutečností je, že kvůli stále hustší letecké dopravě se řada evropských zemí potýká s nedostatkem dispečerů. Například čeští dispečeři pomáhají na dálku hlídat letecký provoz nad částí Německa. [
