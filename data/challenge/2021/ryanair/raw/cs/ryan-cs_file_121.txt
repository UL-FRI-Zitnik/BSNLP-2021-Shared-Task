cz-121
cs
2018-09-28
https://ekonomika.idnes.cz/stavka-ryanair-druha-nejvetsi-jednodenni-stavka-letadla-aerolinky-1d6-/eko-zahranicni.aspx?c=A180928_125354_eko-doprava_lre#utm_source=rss&utm_medium=feed&utm_campaign=ekonomikah&utm_content=main
Obří stávka Ryanairu. Zrušil desetinu letů, stávkuje se v šesti zemích

(ilustrační snímek) | foto: Reuters Stávka na největších trzích aerolinek se zřejmě stane druhou největší jednodenní stávkou, když protesty pilotů v pěti zemích v srpnu narušily plány 55 000 cestujících, napsala agentura Reuters. 

Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. Ryanair původně uváděl, že dnes zruší 150 letů, později však musel tento počet zvýšit, protože se ke stávce původně jen zaměstnanců palubního personálu připojili také piloti v Německu. Dnes firma uvedla, že se uskuteční více než 2 150 z původně naplánovaných 2 400 letů. Zrušen byl i dopolední let mezi Prahou a nizozemským Eidhovenem.

„Mačkají nás jako citrony“ Stávkující dnes protestovali na letištích s plakáty s nápisem „Ryanair se musí změnit“. „Nestarají se o nás. Jsme jen čísla. Jsme citrony, které se mají vymačkat a vyhodit,“ řekl agentuře Reuters bývalý zaměstnanec Ryanairu Juan Fernández, který se připojil k protestujícím na bruselském letišti. Spory jsou způsobené hlavně tím, že Ryanair zaměstnává převážnou část svého personálu podle irského práva, což podle odborových svazů dělá zaměstnancům potíže a brání jim to v přístupu k dávkám sociálního zabezpečení na domácích trzích. Ryanair prohlásil, že učinil pokrok v jednáních s odbory v posledních týdnech, včetně toho, že se mu podařilo dojednat kolektivní smlouvy se zaměstnanci v Irsku, Británii, Itálii a Německu. Německý odborový svaz pilotů VC však již varoval před dalšími akcemi. Ryanair létá do desítek zemí, včetně České republiky. Loni přepravil zhruba 130 milionů cestujících.
