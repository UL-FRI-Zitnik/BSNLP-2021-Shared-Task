sl-1
sl
2018-10-24
http://www.24ur.com/novice/svet/zrtvi-rasisticnega-izpada-se-letalska-druzba-ni-opravicila-policija-identificirala-napadalca.html
Ryanair se ni opravičil, policija bo izvedla temeljito preiskavo

Britanske oblasti so identificirale potnika, ki je z rasističnimi opazkami napadel potnico na letalu Ryanair. Španske oblasti so napovedale temeljito preiskavo dogodka, žrtvi pa se letalska družba kljub plazu kritik na račun njihove reakcije na dogodek še ni opravičila.

Kot poroča CNN , španska policija preiskuje rasistični incident, ki se je zgodil na Ryanairovem letu iz Barcelone v London. 'Umakni se s poti.' 'Ne bi smela sedeti tukaj.' 'Ne govori z mano v tujem jeziku.' Moški je s temi besedami na letu iz Barcelone v London napadel 77-letno Delsie Eunice Gayle in ji grozil, da jo bo potisnil s sedeža. V preiskavo se je zdaj vključila tudi britanska policija, ki je sporočila, da jim je uspelo identificirati storilca, informacije pa je že predala španskim oblastem. Mirror poroča, da je napadalec 70-letni upokojenec, ki so ga sosedi opisali kot "nasilneža" in dodali, da to ni bil njegov prvi verbalni napad.

Žrtvi se letalska družba, kljub plazu kritik na račun njihove reakcije na dogodek, še ni opravičila.

Španske oblasti so napovedale temeljito preiskavo dogodka, v katerega bodo vključile tudi državnega tožilca. Želijo namreč natančno pojasniti, kaj se je zgodilo, zaslišali bodo domnevnega napadalca in morebitne priče, saj imajo poseben protokol za zločine iz sovraštva. Namestnik županje Barcelone je na Twitterju sporočil, da sta tako "rasistično" obnašanje moškega kot tudi odziv Ryanaira nesprejemljiva. Pred nadaljevanjem preiskave pa čakajo na uradno prijavo potnice. Podporo je žrtvi verbalnega napada izrazila tudi županja Barcelone.

Tarča kritik

Nizkocenovni letalski prevoznik Ryanair je bil namreč tarča kritik, ker se je morala žrtev rasističnega napada presesti, medtem ko je napadalec ostal na svojem sedežu.Gaylova in njena hči, ki jo je spremljala na letalu, od letalske družbe Ryanair še nista prejeli opravičila, sta povedali za britanske medije. Ob tem je Gaylova dejala, da če bi bili vlogi zamenjani in bi ona z zmerljivkami napadla moškega, bi letalska družba zagotovo ravnala drugače: "Vem, da bi, če bi se jaz tako vedla – ali katerakoli druga temnopolta oseba – poklicali policijo in bi nas vrgli iz letala."

Letalska družba je sicer po dogodku dejala, da "ne bodo dopuščali podivjanega vedenja, kot je to.«

Na dogajanje se je odzval tudi tiskovni predstavnik predsednice vlade Velike Britanije Therese May, ki je dejal, da je stališče predsednice o nedopustnosti rasističnih izpadov jasno, a specifičnega primera ni želela komentirati. Dodal je, da med potovanjem nihče ne bi smel biti žrtev kakršnekoli zlorabe. Na družbenem omrežju Twitter se širijo pozivi k bojkotu nizkocenovne letalske družbe.
