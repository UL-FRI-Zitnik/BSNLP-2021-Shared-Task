sl-55
sl
2019-09-28
https://www.vecer.com/v-adrio-takoj-na-bliskovit-financni-pregled-10070805
V Adrio takoj na bliskovit finančni pregled

Adria je med letoma 2010 in 2018 pridelala povprečno okoli deset milijonov evrov izgube letno.

Ekonomist dr. Jože P. Damijan je prepričan, da bi morali Adrijino krizo z dokapitalizacijo vred rešiti v nekaj dneh, saj bi tako ohranila svoj ta hip največji kapital: licence, slote in izurjeno osebje

Ko se je že skoraj zdelo, da nam je vseeno, ali bomo še lahko na hitrico kadarkoli skočili na Brnik in poleteli v svet ali ne, je vlada ponudila predlog zakona o dopolnitvi zakona o letalstvu. Zdaj se zdi, da prebivalci Slovenije vendarle ne bomo ostali brez dolgoletnega zračnega standarda, ko smo lahko iz domače baze odleteli tudi v kraje, ki letalskim družbam niso nesli zlatih jajc. Vlada bi, tudi če bi šla Adria Airways v stečaj, z novelo zakona zagotovila pravne temelje za obvezno gospodarsko javno službo za mednarodni redni zračni promet.

Z nizkocenovniki ni mogoče tekmovati

Vladno potezo je pozdravil ekonomist dr. Jože P. Damijan , ki je v daljšem intervjuju za Večer in še preden je vlada obelodanila svoje namene, govoril tudi o reševanju Adrie. Prepričan je bil, da tudi nacionalni letalski prevoznik potrebuje letno subvencijo, kakršno daje država že leta za prevoz potnikov železnici in avtobusnim prevoznikom. Predvsem pa je pojasnil, zakaj nacionalnim letalskim prevoznikom, odkar se je s pojavom nizkocenovnih letalskih prevoznikov zgodila revolucija, trda prede.

"Nizkocenovniki so spremenili stroškovno konkurenčnost vseh letalskih operaterjev," je spomnil Damijan. Prej je imela vsaka država svojega prevoznika in zlasti regionalni in lokalni so lahko živeli z normalnimi cenami. Ko so prišli na trg nizkocenovniki, so bili nacionalni prevozniki prisiljeni zniževati cene proti dnu.

"Vendar se je pokazalo, da je z nizkocenovniki ni mogoče tekmovati. Zato imajo vsi drugi težave, številni so propadli, še živi se otepajo z velikimi izgubami. Nizkocenovniki zmagujejo zato, ker gradijo svojo strategijo na subvencijah. Pomembnost igralcev, kot so Ryanair, Wizz Air, Easyjet, Finnair, in drugih nizkocenovnih družb so tlakovale lokalne oblasti, ko so jim dale visoke subvencije, jih oprostile plačevanja letaliških taks ali jim pomagale kako drugače," je spomnil Damijan. Nizkocenovniki so nato gradili svojo strategijo na velikem številu potnikov in linij in, doda Damijan, z obsegom poslovanja izrinili iz tekme nacionalne prevoznike.

To je bila nepoštena tekma, je prepričan, ker nacionalni prevozniki brez subvencij preprosto niso mogli tekmovati s subvencioniranimi nizkocenovniki: "Nizkocenovniki so živi zgolj zaradi tega sistema.Takoj ko Ryanairu vzameš subvencijo, bo nehal leteti. Sistem se brez subvencij sesuje. In to spoznanje bi lahko uporabili tudi v Adrii, ki je na kolenih. Če želimo obdržati nacionalnega prevoznika, ki ne bo vozil k nam le turistov, ampak bo omogočal mobilnost državljanom, saj je nacionalni prevoznik naš edini dostop do sveta, moramo uporabiti enako strategijo kot pri nizkocenovnikih. Moramo ga subvencionirati."

Subvencije za letalske povezave pozna 14 članic EU

Na Cipru in Češkem, v Estoniji, na Finskem, v Franciji, Grčiji, Irski, Italiji, Litvi, Španiji, Švedski, Veliki Britaniji, na Portugalskem in Hrvaškem so imeli na podlagi Uredbe 1008/2008/ES julija lani 176 prog in letalskih povezav, za katere velja obveznost javne službe, je v blogu zapisal Jože P. Damijan. Največ v Franciji, kjer vsak peti potnik v notranjem letalskem prometu potuje na progi, za katero velja obveznost javne službe, na Irskem je njen delež v notranjem letalskem prometu 70-odstoten. Le sedem od omenjenih 176 prog povezuje letališča v dveh različnih državah članicah. Leto prej je bilo takih prog 136, po informacijah, dostopnih Evropski komisiji, so jih države v 2017 subvencionirale z vsaj 300 milijoni evrov.

To smo, je spomnil, že davno ugotovili pri avtobusnih, železniških in trajektnih prevozih, ki jih subvencionirajo vse države EU, ker želijo, da so njihovi prebivalci mobilni, polovica članic pa po podatkih iz julija 2018 subvencionira tudi predvsem notranje letalske lete. "Tako dajemo pri nas zadnja leta železnicam okoli 67 milijonov evrov letno za zagotavljanje obvezne gospodarske javne službe prevoza potnikov po vnaprej določenem voznem redu. Če hočemo še imeti Adrio oziroma nacionalno letalsko družbo, kakorkoli že se bo imenovala, ji moramo zagotoviti nadomestilo dela stroškov za nekatere letalske linije, ki niso donosne, a so nujno potrebne za mednarodno povezljivost Slovenije," meni Damijan.

Letna subvencija okoli 10 milijonov evrov

Adria je med letoma 2010 in 2018 pridelala povprečno okoli deset milijonov evrov izgube letno. A k izgubi niso doprinesle previsoke plače in podobno, pravi Damjan, ampak 75-odstotno cene goriva, letališke takse in nakup oziroma najem letal ter njihovo vzdrževanje. Teh deset milijonov evrov letno za obvezno gospodarsko javno službo bi država morala zagotoviti kot subvencijo nacionalnemu letalskemu prevozniku, kdorkoli že bo. Če bi mu pokrivali tudi stroške novih letal, bi bila po Damijanu letna subvencija višja, okoli 30 milijonov evrov.

A z odločitvijo, kaj z Adrio, bi morali zelo pohiteti. Da nacionalnega letalskega prevoznika vsekakor potrebujemo, ne dvomi, ker ne verjame, da bi propadlo Adrio nadomestili zasebni letalski prevozniki. "Ne bi je," trdi Damijan, "razen če bi jih država subvencionirala, sicer bi zasebniki zapolnili samo linije, ki bi bile rentabilne."

Zakaj bi dajali subvencije tujim družbam

"Francija zagotavlja svojim državljanom mobilnost z obveznim letalskim prevozom v vse države, v katerih ima svojo ambasado. Tako prileti Air France vsak dan v Ljubljano, četudi letalo ni tako polno, kot so bila običajno Adrijina. Zasebni letalski prevozniki tega ne bodo počeli, če ne bodo subvencionirani. Predvsem pa se sprašujem, zakaj bi dajali subvencije denimo Ryanairu, če lahko subvencioniramo domačo letalsko družbo. In seveda zahtevamo od nje letenje na linijah, ki so za državo prednostne, letenje po vnaprej znanem voznem redu in ob zagotovljenem standardu. Ryanairov je nizek."

Ali naj bi Adrio odkupili za en evro, še preden jo doleti stečaj? Preden je Damijan odgovoril, je spomnil, da se je zgodilo v Adrii Airways veliko stvari. "Obstajajo tudi indikacije, da naj bi bilo prišlo do finančnih prevar oziroma malverzacij. Denimo s prodajo blagovne znamke povezani družbi in s plačevanjem licenčnine pa s prodajo letal povezanim osebam in lizingom teh letal, pri čemer naj bi bili iz Adrie potegnili veliko denarja oziroma naj bi bil lastnik izčrpal družbo.

Da bi prišli stvarem do dna in bi ugotovili odgovornost poslovodstva Adrie, bi morali finančna policija in NPU v bliskovit finančni pregled njenega poslovanja. Z lastnikom bi se morali dogovoriti, da družbo proda za en evro. Nato bi jo takoj dokapitalizirali in ji zagotovili denar za ustrezno število letov, da bo lahko neprekinjeno, torej brez stečaja, nadaljevala delo. Le tako bi obdržala operativno in varnostno licenco, ohranila pristajalne in vzletne slote na vseh ključnih letališčih in predvsem svoje izurjene pilote in kabinsko osebje," meni Damijan, prepričan, da bi lahko vse to postorili v nekaj dneh. Sledilo bi prestrukturiranje Adrie, ki bi kasneje dobivala povračilo dela stroškov za komercialno nerentabilne linije, ki pa so pomembne za mobilnost prebivalcev in razvoj Slovenije. Če bi Adrio prevzeli zasebni vlagatelji, pravi, bi bilo to za državo najbolj lagodno, vendar bi morali zagotoviti transparenten sistem spremljanja poslovanja in ločeno računovodstvo za subvencionirane linije v skladu z zakonsko regulacijo obvezne gospodarske javne službe.
