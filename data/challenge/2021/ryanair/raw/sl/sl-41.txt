sl-41
sl
2018-07-09
https://www.dnevnik.si/1042822962/magazin/svet-vozil/ryanair-bi-lahko-kmalu-znova-spremenil-pravila-glede-prtljage
Ryanair bi lahko kmalu znova spremenil pravila glede prtljage

Od 15. januarja dalje se lahko potniki na letalo Ryanaira brezplačno vkrcajo le z manjšo torbico ali torbo za prenosni računalnik v merah 35cm x 20cm x 20cm, za drugi, večji kos (55cm x 40cm x 20cm), ki so ga lahko dotlej prav tako nesli s seboj na krov, pa je treba zakupiti prioritetno vkrcavanje, ki stane približno pet evrov. Če tega ne storijo ob nakupu karte, torbo uslužbenci pred vkrcanjem potniku odvzamejo in jo brezplačno pospravijo na poseben prostor letala. In ravno tukaj po navedbah izvršnega direktorja Michaela O’Learyja nastane težava.

Več kot sto odvzetih torb

Poudaril je, da so spremembe pospešile vkrcavanje, saj se manj potnikov muči s pospravljanjem torb in kovčkov v predale nad sedeži. A s tem nastane nova težava za družbo – ker doplačilo petih evrov poravna zelo malo potnikov, se kabinsko osebje znajde tudi z do več kot sto »odvzetimi« torbami, ki jih nato brezplačno pospravijo v prtljažnik letala. »Težave nastanejo zlasti v visoki sezoni ali ob praznikih, ko je gneča največja,« je potožil O'Leary. »Če se bo takšno stanje nadaljevalo, bomo morda morali znova preučiti pravila,« je dodal.

Ryanair pa uveljavlja še eno pravilo – od 13. junija dalje se bo namreč skrajšalo obdobje check-ina za potnike brez rezerviranega sedeža. To bodo namreč od takrat lahko storili šele 48 ur pred poletom.

Kljub odpovedim letov poslovno leto zaključili z rastjo dobička

Ryanair je v poslovnem letu, ki se je končalo 31. marca, ustvaril 1,45 milijarde evrov čistega dobička, kar je deset odstotkov več kot leto prej. Dobiček so okrepili kljub številnim odpovedim letov, so pa opozorili, da bi ga visoke cene nafte letos lahko znižale. Število potnikov se je povečalo za devet odstotkov, največjo rast pa je prevoznik beležil na nemškem, italijanskem in španskem trgu.

O'Leary je izpostavil, da so dobre rezultate dosegli kljub »napaki v vodenju«. Ryanair je moral v zadnje pol leta namreč odpovedati več kot 20.000 poletov, kot glavni razlog pa je navedel napake v načrtovanju dela in urjenju pilotov. Po tem fiasku so piloti zahtevali boljše delovne pogoje in zastopanje, nekateri so tudi odšli k drugim prevoznikom.
