sl-39
sl
2019-08-25
https://www.dnevnik.si/1042896127/posel/novice/prvi-moz-lufthanse-za-pocasnejso-in-trajnostno-rast-panoge
Prvi mož Lufthanse za počasnejšo in trajnostno rast panoge

Kot je v ponedeljkovem govoru v Frankfurtu po poročanju nemške tiskovne agencije dpa dejal Spohr, »edinstvena vojna za čim nižje cene« krajših poletov, ki sta ji bila to poletje priča avstrijski in nemški trg, ni prava pot za razvoj letalske industrije.

Pri tem ni neposredno omenil nikogar, a je imel po navedbah dpa najverjetneje v mislih irskega nizkocenovnega prevoznika Ryanair, ki je znan po izjemno nizkih cenah. »Vozovnice za pet evrov ne le zamašijo trg, temveč nas tudi bolj izpostavijo kritikam in pod vprašaj postavijo številne trajnostne ukrepe, ki jih izvaja naša industrija,« je dejal.

Poudaril je, da se pri Lufthansi zavedajo svoje odgovornosti v boju proti podnebnim spremembam in nenehno vlagajo v nova, učinkovitejša letala. Prepričan je sicer, da bodo daljši poleti tudi v prihodnosti izvedljivi le z uporabo fosilnih goriv, a meni, da bi letalsko gorivo v prihodnje lahko proizvajali tudi sintetično.

Spohr se je obenem zavzel za ureditev, ki bi pomemben del davkov, ki jih plačajo letalske družbe in letališča, namenila za raziskave, ki bi omogočile hitrejši in učinkovitejši prehod na trajnostni način poslovanja.

Nemška letalska skupina Lufthansa je v letošnjem drugem četrtletju zabeležila 226 milijonov evrov čistega dobička, kar je kar 70 odstotkov manj kot v enakem obdobju lani. Letalski prevoznik je občutno poslabšanje pripisal prav višjim stroškom iz poslovanja in zaostreni tekmi za lete na kratke razdalje, ki je izbruhnila v Evropi.

Tudi Ryanair je sicer v četrtletju med aprilom in junijem ustvaril 21 odstotkov manj čistega dobička kot v enakem obdobju lani. Poročal je tudi o šestodstotnem padcu povprečne cene vozovnice.
