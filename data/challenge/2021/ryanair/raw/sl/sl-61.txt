sl-61
sl
2018-11-08
https://www.dnevnik.si/1042846164/posel/novice/italija-zaradi-sprememb-pravil-v-zvezi-s-prtljago-nad-ryanair-in-wizz-air
Italija zaradi sprememb pravil v zvezi s prtljago nad Ryanair in Wizz Air

Italijanski varuh konkurence je pred tednom dni irski in madžarski letalski družbi ukazal izvedbo sprememb, ki bi bile v skladu z zakonodajo, a sta podjetji poziv prezrli, navaja francoska tiskovna agencija AFP.

Oba letalska prevoznika sta se pred kratkim odločila, da bosta potnikom brezplačno na letalo dovolila vzeti le manjši kos osebne prtljage, ki ga bo mogoče pospraviti pod sedež. Vso ostalo prtljago bodo morali doplačati.

»Zahtevati doplačilo za temeljni element pogodbe o zračnem prometu, ročno prtljago, pomeni napačno predstavljanje resnične cene vozovnice in otežuje primerjavo stroškov med prevozniki, kar zavaja potrošnike,« je prejšnji teden sporočil italijanski varuh konkurence.

Ryanair: Novost so vsi dobro sprejeli

V Ryanairu so sicer poudarili, da so nova pravila v zvezi s prtljago, ki veljajo od začetka novembra, dobro sprejele tako stranke kot letališča po vsej Evropi. Prepričani so, da potniki prihranijo, saj doplačajo osem evrov za 10 kilogramov težek kovček namesto 25 evrov za 20 kilogramov prtljage, povzemajo britanski mediji.

Ob tem 50 odstotkov strank na letalo še vedno prinese dve torbi, saj jim to omogoča nakup opcije prioritetnega vkrcanja. Ta stane šest evrov, je pa na voljo omejenemu številu potnikov.

Ob tem manj prtljage zagotavlja, da potniki hitreje pridejo skozi varnostno kontrolo na letališču. Ukrep pa naj bi zagotovil tudi hitrejše vkrcavanje in s tem manj zamud pri odhodih. Od 1. novembra je tako na cilj točno prišlo 88 odstotkov Ryanairovih letov, v sedmih dneh prej pa 77 odstotkov.
