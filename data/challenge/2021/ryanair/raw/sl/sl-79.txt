sl-79
sl
2019-06-14
https://govori.se/novice/adia-airways-vnaprej-odpovedala-vec-letov-do-konca-meseca-nekatere-pa-zdruzila/
Adia Airways vnaprej odpovedala več letov do konca meseca, nekatere pa združila

Adria Airways, ki se že nekaj časa sooča s kritikami zaradi nenadnih odpovedi in združevanj letov, je do konca junija odpovedala več letov. V družbi so pojasnili, da so se tako odločili iz tehničnih in operativnih razlogov. V prevozniku predvidevajo, da bodo svoje letalske operacije stabilizirali z začetkom naslednjega meseca.

V Adriji so v odzivu na današnje pisanje medijev, kot sta portal Siol in Delo, pojasnili, da gre večinoma za nočne lete na relaciji Ljubljana-Skopje-Ljubljana in Ljubljana-Priština-Ljubljana, nekaj poletov pa je bilo odpovedanih tudi na posameznih drugih relacijah.

Danes so tako npr. odpovedali polete na relaciji Ljubljana-Frankfurt-Ljubljana, ter dve rotaciji na relaciji Ljubljana-Priština-Ljubljana. Namesto odpovedi pa so združili polete Ljubljana-Podgorica-Sarajevo-Ljubljana, Ljubljana-München-Zürich-Ljubljana in Ljubljana-Skopje-Tirana-Ljubljana.

Zagotovili so, da obveščanje potnikov poteka, in da se trudijo vsem potnikom, ki so jim lete odpovedali, najhitreje poiskati alternativne polete. "Za nastale okoliščine in povzročene nevšečnosti se vsem potnikom opravičujemo in zagotavljamo, da delamo vse, da poiščemo najbolj optimalne rešitve za njihovo potovanje," so dodali.

V prevozniku v večinski lasti družbe AA International Aviation Holding oz. nemškega sklada 4K Investments predvidevajo, da bodo svoje operacije stabilizirali z začetkom julija.

Na Siolu so medtem zapisali, da so po informacijah njihovih dobro obveščenih virov razlog za množične odpovedi poletov tehnične težave z letali in pomanjkanje posadk. V primeru podobnih težav letalske družbe najemajo letala s posadko, a imajo v Adrii že dalj časa likvidnostne težave, so navedli na portalu.

Potniki se sicer po družbenih omrežjih in tudi preko medijev že kar nekaj časa pritožujejo nad poslovnimi praksami Adrie Airways, ki pogosto nenadoma odpove ali združi lete. Zaradi tega imajo v družbi precejšnje stroške za odškodnine, kar je pred časom v pogovoru za STA povedal tudi prvi mož družbe Holger Kowarsch.

Novico o odpovedih Adrijinih letov je komentirala tudi evropska komisarka za promet Violeta Bulc. Kot je zapisala na Twitterju, imajo zahvaljujoč evropski zakonodaji potniki, katerih leti so bili odpovedani, številne pravice: povračilo denarja, spremembo poti ali vrnitev ter pravico do pomoči in v določenih primerih pravico do odškodnine. "Pričakujemo, da bo Adria Airways v celoti spoštovala te pravice," je še navedla.

Več srbskih novičarskih portalov je medtem v četrtek poročalo, da je Adriia Airways pri Evropski komisiji sprožila postopek proti Srbiji zaradi državne pomoč, ki so jo v Beogradu dodelili prevozniku Air Serbia. Ta je v 51-odstotni lasti države, 49 odstotkov pa ima v lasti letalski velikan Etihad iz Abu Dabija.

V Adrii so za STA sprožitev postopka potrdili, več informacij pa ta trenutek niso mogli dati. Odvetnik Dragan Gajin, katerega odvetniška pisarna zastopa Adrio v tem primeru, je medtem za nekatere srbske medije pojasnil, da v slovenskem prevozniku takšno ravnanje srbske države ocenjujejo kot nepravično in kot omejevanje konkurence na trgu letalskih prevozov.

Državna pomoč po njegovih besedah ni zgolj v nasprotju s srbsko nacionalno zakonodajo, ampak predstavlja tudi kršitev srbskih obveznosti iz sporazuma o stabilizaciji in pridruževanju z EU.

Evropska komisija sicer nima pristojnosti neposrednega ukrepanja v državah kandidatkah za vstop v EU. Preiskovanje in odločanje na področju državnih pomoči je tako izključno v rokah srbske komisije za nadzor državne pomoči. Na to se je sicer Adria po Gajinovih besedah že obrnila, a se do zdaj glede pomoči Air Serbia ni izrekla.

Lahko pa v komisiji po neuradnih informacijah iz Bruslja srbskim organom v takšnem primeru ponudijo usmeritve in podporo.

Velja omeniti, da bo Air Serbia z avgustom svojim letom iz Ljubljane v Beograd dodal še lete v Niš, s čimer bo dodatno okrepil konkurenco Adrii pri letih na območje zahodnega Balkana.

Na Siolu so spomnili, da je pred letom dni Adria Airways podobno pritožbo vložila proti Alitalii oz. Italiji, a jo Evropska komisija še vedno preučuje. Sama Adria pa je bila pred več leti v postopku Evropske komisije na zahtevo nizkocenovnega letalskega prevoznika Ryanair, vendar v Bruslju niso ugotovili nepravilnosti.
