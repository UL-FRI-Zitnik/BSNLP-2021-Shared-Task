sl-19
sl
2018-08-25
https://www.vecer.com/ryanair-bo-se-bolj-omejil-vnos-rocne-prtljage-6551288
Ryanair bo še bolj omejil vnos ročne prtljage

Irski Ryanair, največji nizkocenovni prevoznik v Evropi, bo z novembrom dodatno omejil vnos ročne prtljage na letala.

Potniki bodo lahko s seboj nesli le manjšo torbo, medtem ko bo vnos manjših kovčkov rezerviran za tiste, ki so plačali za prioritetno vkrcanje. Obenem bo družba znižala pristojbino za oddajo manjših kosov prtljage.

Ryanair je sicer nazadnje svoja pravila glede prtljage spremenil januarja, a so v družbi ta teden po poročanju medijev opozorili, da trenutna shema ne rešuje težav z zamudnimi postopki na vratih za vkrcavanje, saj razpoložljivi prostor v omaricah nad sedeži ne more slediti povečanemu vnosu ročne prtljage, s katerim se želi veliko potnikov izogniti dodatnim pristojnbinam pri oddaji prtljage. Na vratih se namreč ustvarjajo dolge vrste, saj imajo potniki s seboj preveč ročne prtljage.

Potniki bodo lahko po novih pravilih, ki bodo začela veljati novembra, na letalo vnesli manjšo torbo, torbico za računalnik ali nahrbtnik, ki jih bo moč shraniti pod sedež. Dovoljeno velikost tega manjšega kosa so sicer malenkost povečali. Vnos manjših kovčkov bo medtem rezerviran le za tiste potnike, ki bodo plačali za prioritetno vkrcanje. To stane šest evrov.

Istočasno pa je Ryanair napovedal uvedbo nižje pristojbine za oddajo manjših kosov prtljage, katerih masa ne presega 10 kilogramov. Ta bo po novem pri osmih evrih namesto pri 25.

Po prepričanju irskega prevoznika, ki je po letih hitrega razvoja prerasel tudi v eno največjih letalskih družb na stari celini, večina potnikov negativnih učinkov novih pravil ne bo občutila. Okoli 30 odstotkov jih po navedbah podjetja že tako plača za prioritetno vkrcanje, medtem ko jih 30 odstotkov potuje le z manjšo torbo kot ročno prtljago.

Francois Lenoir

V Ryanairu so prepričani, da bo preostalih 40 odstotkov bodisi oddalo prtljago, ki bo tehtala manj kot 10 kilogramov, ali pa se bodo odločili za prioritetno vkrcanje.

V omarice nad sedeži v Ryanairovih letalih Boeing 737 gre sicer lahko okoli 100 manjših kovčkov, medtem ko bo družba število oseb s prioritetnim vkrcanjem omejila na 95, kar je približno polovica dovoljenega števila potnikov na letalu.

Ryanair si sicer že dolgo časa prizadeva najti najboljšo rešitev za prtljago, da bi zmanjšal stroške in pospešil vkrcavanje potnikov. Zadnjo spremembo politike na področju prtljage so sprejeli januarja letos. Od takrat potnikom na letalo brezplačno dovolijo nesti le manjši kos prtljage, medtem ko morajo za drugi večji kos plačati prioritetno vkrcanje. Če prioritetnega vkrcavanja ne doplačajo, jim osebje torbo pred vkrcanjem na letalo brezplačno pospravi v prtljažnik letala z ostalo oddano prtljago.

Z januarjem je obenem v veljavi pravilo, da potniki za prtljago ob predhodni rezervaciji doplačajo 25 namesto 35 evrov, 10 evrov pa stane doplačilo za visoko sezono in daljše lete. Prav tako je dovoljena masa prtljage po novem 20 kilogramov, medtem ko je bila do januarja 15.

Bolj kot politika prtljage sicer sive lase v zadnjem času Ryanairu povzroča sindikalna aktivnost pilotov v nekaterih evropskih državah, ki so organizirali niz stavk sredi poletne sezone.
