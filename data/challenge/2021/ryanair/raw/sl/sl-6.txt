sl-6
sl
2018-04-19
https://www.vecer.com/eksplozija-na-letalu-raziskali-bodo-ventilator-motorja-6450111
Eksplozija na letalu: Raziskali bodo ventilator motorja

Potem, ko je med letom razneslo motor, za kar se je razbilo okno letala, potnica pa je pri tem utrpela smrtne poškodbe, bodo ameriške oblasti za zračni promet ukazale preglede motorja letala. Motor CFM56-7B morajo pregledati v dveh tednih. Osredotočili se bodo na ventilatorje in na njih napravili ultrazvočni test.

Na letalo družbe Southwest Airlines, ki je bilo iz New Yorka namenjeno do Dallasa, se je v torek vkrcalo 149 ljudi. Med letom je razneslo motor, zato so morali zasilno pristati v Filadelfiji. V preiskavi, ki poteka, so že našli dokaze, da je bila kovina na mestu, kjer se je odlomil ventilator, poškodovana, sporočajo iz tamkajšnjega varnostnega odbora za transport. Njihov predsednik uprave Robert Sumwalt je novinarjem izdal, da je bil ventilator zlomljen še na drugem delu, skoraj čez polovico svoje dolžine. Pojasnil je tudi, da bi moral obod motorja vse delce, ki odpadejo, zadržati, a se je kovina zaradi hitrosti prebila skozenj. Koliko motorjev na letalu je bilo neprimernih, niso povedali. Poudarili so še, da bodo vse motorje, ki testa ne bodo opravili, zamenjali.

Vodilni proizvajalec motorjev

Motorje letala družbe Southwest Airlines razvijajo v skupni francosko-ameriški naložbi CFM International, ki predstavlja vodilnega proizvajalca letalskih motorjev za manjša potniška letala. Isti motor, CFM56-7B, pa je na več kot osem 8000 boeingih 737, je povedal proizvajalec. CFM-jeva partnerska podjetja so poslala kar 40 tehnikov, da bi Southwestu pomagale pri preiskavi motorja. Pomagali bodo tudi nekateri francoski uradniki.

43-letna potnica zaradi poškodb umrla

Potnica Jennifer Riordan iz New Mexica, 43-letna mati dveh otrok, je sedela ob oknu, ki ga je razbil šrapnel razcefranega motorja. V kabini je prišlo do takojšnje dekompresije, zato jo je iz letala skorajda posesalo. Ostali potniki so jo potegnili nazaj in takoj pričeli z oživljanjem, a je zaradi poškodb umrla. Po oceni mrliškega oglednika iz Filadelfije je Riordanova umrla zaradi neposredne poškodbe glave, vratu, prsi in trupa. Lažje poškodovanih je bilo še sedem drugih potnikov. Riordanova pa je bila sicer prva potnica od leta 2009, ki je v ZDA umrla na potniškem letalu.

Pilotko Tammie Jo Shults , ki ji je uspelo uspešno zasilno pristati, junaško slavijo. Na družbenih omrežjih jo nekateri primerjajo celo s pilotom Chesleyjem "Sully" Sullenbergerjem , ki je leta 2009 pristal na reki Hudson.

Letalske družbe brez smrtnih žrtev

Več letalskih družb se lahko pohvali, da v njihovi zgodovini letenja še ni bilo smrtnih žrtev. Daleč pred njimi, potem ko so varno prevozili že kar 1,8 milijarde potnikov, je prav letalska družba Southwest. Nedavna tragedija pa na prvo mesto na globalni ravni postavlja znano družbo Ryanair.

Od svojega prvega leta v juliju 1985 še nihče ni umrl v nesreči, ki bi vključevala irsko letalsko družbo. Lani je Ryanair, kot prva evropska družba, ki je dosegla to število, varno prepeljal svojega "milijardnega" potnika. Število potnikov še naprej vztrajno povečujejo, kmalu jih bo že 1,1 milijarde. Njihova dnevno norma je kar 356.000 potnikov.

Med letalske družbe s "čisto" kartoteko se uvrščajo še Flybe, Jet2, Thomas Cook Airlines in Virgin Atlantic, a prevozili so bistveno manj potnikov.
