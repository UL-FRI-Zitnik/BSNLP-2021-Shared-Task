sl-91
sl
2018-04-19
https://www.dnevnik.si/1042819118/magazin/aktualno/nov-dizajn-letalskih-sedezev-predvideva-da-bodo-potniki-med-letom-stali
Nov dizajn letalskih sedežev predvideva, da bodo potniki med letom stali

Podjetje Aviointeriors je noviteto predstavilo na sejmu Aircraft Interiors Expo 2018 v Hamburgu. Gre za posodobljeno in izboljšano različico sedežev, kakršne je podjetje predstavilo že leta 2010, a takrat niso poželi velikega navdušenja. Nov dizajn sedežev, ki se imenujejo SkyRider 2.0, bo letalskim družbam omogočil, da v letalo strpajo precej več sedežev, saj se zaradi njihove oblike razmik med vrstami občutno zmanjša.

Že prvotni SkyRider sedeži, ki jih Zvezna letalska administracija ZDA ni odobrila, so bili oblikovani kot sedlo. Pri Aviointeriors izpostavljajo, da so lahko jezdeci na konjskem hrbtu več ur brez težav v tem položaju. Novi sedeži so še dodatno oblazinjeni, kar po mnenju proizvajalca zagotavlja dodatno udobje. »SkyDiver 2.0 sedeži na majhnem prostoru potnikom nudijo zadovoljivo stopnjo udobja,« so zapisali v podjetju. Ali bi potniki stanje oziroma sedenje v konjskem sedlu z nogami trdno na tleh opisali kot udobno, bo pokazal čas. Kot piše CNN , v podjetju ostajajo prepričani, da tovrstni sedeži, ki bi bili v rabi na letalih, ki letijo na krajših progah, prinašajo velikanske koristi. »Zaradi oblike sedežev lahko v kabino spravimo 20 odstotkov več sedežev, s čimer se občutno poveča dohodek letalske družbe, ki lahko tako prodajo precej več letalskih vozovnic,« so finančno naravnani v Aviointeriors, kjer še dodajajo, da sedeži tehtajo pol toliko kot običajni sedeži v ekonomskem razredu.

Ryanair je pred časom že razmišljal o uvedbi stojišč

Ob pozitivnih vidikih, ki so predvsem usmerjeni v večanje dobička letalskih družb, se poraja nekaj tehtnih pomislekov o uvedbi stojišč. Strokovnjaki za letalstvo opozarjajo, da bi bila v primeru uvedbe tovrstnih sedežev evakuacija zelo otežena, težavo pa vidijo tudi v pomanjkanju prostora za osebno prtljago potnikov.

Koncept vertikalnih sedežev sicer ni nov, v krogih oblikovalcev letalskih sedežev o tem govorijo že najmanj dve desetletji. Pred leti je izvršni direktor irskega nizkocenovnika Ryanair Michael O'Leary dejal, da resno razmišljajo o uvedbi stojišč ne svojih letalih, a do tega ni prišlo. Kot je O'Leary dejal za CNN, pri Ryanairu trenutno več ne razmišljajo o stojiščih na letalih.
