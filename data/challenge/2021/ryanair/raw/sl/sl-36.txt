sl-36
sl
2019-11-06
https://www.delo.si/novice/svet/tudi-pri-ryanairu-prizemljili-tri-boeinge-737-ng-246332.html
Tudi pri Ryanairu prizemljili tri Boeinge 737-NG

Od začetka oktobra so zaradi razpok v spoju med krili in trupom po svetu iz prometa umaknili petdeset teh letal.

Ryanair ima 450 letal Boeing 737, na treh so našli razpoke. FOTO: Rafael Marchante/Reuters

Časopis The Guardian je danes objavil, da so tudi pri irskem nizkocenovniku Ryianair iz prometa umaknili tri svoje Boeinge 737 - NG, vendar o tem niso obvestili javnosti. Zaradi odkritih razpok v delu, ki povezuje krila in trup tega letala, so namreč letalske družbe po svetu od začetka letošnjega oktobra iz prometa začasno umaknile že petdeset letal tega tipa.

To bi utegnil biti dodatni udarec za ameriškega proizvajalca letal Boeing, čigar najnovejši model Boeing 737 max je zaradi napak v računalniških sistemih iz prometa izločen po vsem svetu že od letošnjega marca in še sedaj ni znano, kdaj bo lahko znova letel.

Po vsem svetu so še vedno prizemljeni vsi Boeingi 737 max. FOTO: Lindsey Wasson/Reuters

Ryanair ima 450 letal Boeing 737

Po svetu je v uporabi 7000 Boeingov 737-NG.

Pred Ryanairom je tri svoje Boeinge 737 - NG prvega novembra iz prometa umaknil avstralski letalski prevoznik Quantas, devet jih je prizemljenih v Južni Koreji, na zemlji so tudi tri letala ameriških Suthwest Airlines in še letala nekaj drugih letalskih prevoznikov. Toda večina družb je umik letal takoj priznala in javno objavila, Ryanair, ki ima 450 letal Boeing 737-NG, kar je največ od vseh evropskih družb, pa je to do sedaj skrival. Sedaj so Guardianu zagotovili, da so že preverili vse svoje Boeinge 737 z več kot 30.000 vzleti in da je razen omenjenih treh letal z ostalimi vse v redu.

Težava, zaradi katere se je začela nova Boeingova afera, so razpoke v delu, ki ga v letalski stroki imenujejo »vilice«. Vilice so eden od elementov, ki povezuje krila s trupom letala, vendar strokovnjaki opozarjajo, da zaradi teh razpok krila gotovo ne bodo odpadla, saj poleg vilic za povezavo kril in trupa skrbijo še drugi elementi. Ob primernem nadzoru je letenje s takšnimi letali še vedno varno, zagotavljajo.

Razpoke na vilicah so nova Boeingova težava.

Na popravilo v Victorville

Po svetu je v uporabi več kot sedem tisoč letal Boeing 737-NG, po priporočilih pristojnih ameriških letalskih oblasti pa bi naj nemudoma pregledali vse, ki imajo že več kot 30.000 vzletov, v sedmih mesecih pa tudi tiste, ki imajo 22.600 ali več vzletov. Do sedaj je po pisanju Guardiana Boeing preveril že tisoč letal in med njimi, kot rečeno, odkril petdeset takšnih, pri katerih so na vilicah razpoke. Vsa letala s to napako bo Boeing popravljal v svoji bazi v Victorvillu v Kaliforniji.
