sl-18
sl
2018-08-10
https://govori.se/novice/ryanair-v-skripcih-danasnja-stavka-bo-oklestila-promet-odpovedali-naj-bi-vec-kot-400-letov/
Ryanair v škripcih: današnja stavka bo oklestila promet, odpovedali naj bi več kot 400 letov

Stavka pilotov irskega nizkocenovnega letalskega prevoznika Ryanair v več državah - v Nemčiji, Belgiji, na Irskem, Švedskem in Nizozemskem - bo danes povzročala težave v letalskem prometu. Ryanair je zaradi stavke, ki se bo začela ob 3.01 in bo trajala do sobote do 2.59, odpovedal okoli 400 od 420 poletov, stavka naj bi prizadela 55.000 potnikov.

Piloti irskega nizkocenovnega prevoznika želijo novo kolektivno pogodbo, ki bi jim prinesla boljše delovne pogoje, tem željam pa se ne želijo ukloniti v vodstvu družbe. Največ poletov - približno 250 - je Ryanair odpovedal v Nemčiji.

Sindikati zahtevajo, da letalski prevoznik zaposlene zaposli skladno z zakonodajo države, v kateri delajo, in ne irsko zakonodajo. Prav tako zahtevajo, da Ryanair sindikate prizna kot reprezentativne. Doslej so to namreč storili le za sindikate v Veliki Britaniji in Italiji.

Današnja stavka Ryanairovih pilotov bo največja v zgodovini podjetja. Kot je na sredini novinarski konferenci v Frankfurtu dejal vodja trženja v Ryanairu Kenny Jacobs, bodo lahko potniki že kupljene vozovnice za odpovedane lete zamenjali ali pa jim bodo povrnili denar.

Druga največja evropska nizkocenovna letalska družba se že od decembra ukvarja s stavkami in zahtevnimi pogajanji, vendar pa sindikati menijo, da doslej niso dosegli pomembnega napredka v pogajanjih.

Po navedbah vodstva družbe imajo piloti "odlične delovne pogoje" in povprečno letno plačo v višini 150.000 evrov, kar je več, kolikor prejmejo piloti konkurenčnega Eurowingsa.

Na družbenih omrežjih so se vsule kritike irskega prevoznika, uporabniki pa naštevajo domiselnost vodstva, da zaračuna vsemogoča doplačila: plačilo, da potnika, ki potujeta skupaj, tudi sedita skupaj, vsako minuto telefonskega pogovora na liniji za pritožbe ... Nadvse duhovito pa je razmere pri Ryanairu na twitterju komentirala Onika Staas. Na kratko je zapisala, da se Ryanair mora spremeniti in dodala, da fotografija pove vse. Na sliki s potniki, nagnetenih na stopnicah, a brez letala, je dopisala: za letalo morate plačati posebej.
