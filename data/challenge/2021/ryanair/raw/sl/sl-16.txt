sl-16
sl
2018-08-18
https://www.vecer.com/zaljivi-racunovodja-za-krmilom-ryanaira-6545713
Žaljivi računovodja za krmilom Ryanaira

Ryanairovega poslovnega modela ni zasnoval sam, preštudiral in prevzel ga je od ameriške družbe Southwest Airlines iz Teksasa, največjega tovrstnega prevoznika na svetu.

Poslovni model, zgrajen na brezkompromisnem zniževanju stroškov, je iz Michaela O‘Learja, generalnega direktorja Ryanaira, naredil zvezdo v poslovnem svetu, njegove izjave (in dejanja) pa za temo številnih razprav in polemik.

Letos, ko se je irski nizkocenovni letalski prevoznik Ryanair znova znašel v ospredju novic zaradi stavke pilotov in s tem odpovedi številnih letov v Evropi, mineva deset let, odkar je Ryanair nehal leteti iz Maribora; le pol leta je vztrajal pri povezavi med britanskim letališčem Stansted in letališčem Edvarda Rusjana. V časih, ko kljub razcvetu turizma tukajšnje letališče sameva, se zdi obdobje Ryanairovega delovanja pri nas le še oddaljen spomin. 29. marca 2008 je z letališča pri Mariboru proti Veliki Britaniji odletel zadnji Ryanairov boeing, ker občina, država in turistična podjetja niso zmogli plačati zneska (neuradno milijon evrov), ki so ga (kljub dobri zasedenosti letal) zahtevali Irci, da ohranijo letalsko povezavo.

Žaljivke vsepovprek

V intervjujih in javnih nastopih je ostro kritiziral vse po vrsti, od lastnih potnikov ("Nemci bi se nagi plazili skozi razbita okna, da bi si priskrbeli cenejše vozovnice." "Ne boste dobili povrnjenega denarja, zato odj…" "Nočemo poslušati vaših žalostink. Katerega dela izraza 'brez nadomestila' ne razumete?"), zaposlenih ("Vrni se na delo, lenuh, ali pa boš odpuščen."), menedžerjev v lastnem podjetju ("Prišel sem s svojima namestnikoma, ampak se trenutno ljubita na moškem stranišču, tako zelo sta navdušena nad poslovnimi rezultati.") do konkurence ("Nevesta je zamudila 35 minut na poroko, ker se je pripeljala z Air Lingus."), turističnih agencij ("Je..š potovalne agente. Odpeljite jih in jih postrelite. Kaj so storili za potnike v zadnjih letih?"), svoje panoge in naroda ("Letalska industrija je polna prevarantov, lažnivcev in pijancev. Mi na Irskem smo odlični v vsem trojem.")

Vse to obdobje, in še veliko prej, vodi Ryanair razvpiti šef Michael O'Leary; za krmilom je že vse od leta 1994 in ga je s svojim nekonvencionalnim slogom vodenja pripeljal od malega podjetja z izgubo do položaja največjega evropskega letalskega prevoznika z velikim dobičkom in poslovno maržo. V številkah to pomeni 130 milijonov prepeljanih potnikov v zadnjem letu dni, 7,1 milijarde evrov prihodka in 1,4 milijarde evrov dobička po plačilu davkov; vse številke so za približno deset odstotkov višje kot leto prej. Podjetje ima v lasti 430 boeingov B737, zaposluje 14.500 ljudi, dnevno v 2000 poletih prepelje 350.000 potnikov, leti s 86 letališč v Evropi in povezuje 37 držav. Edina država v EU, kjer Ryanair nima svoje postojanke oziroma od koder ne opravlja poletov, je prav Slovenija.

O'Leary je v svoji karieri prestopil številne do takrat trdne meje spodobnosti v poslovnem svetu, predvsem tisto o spoštovanju svojih strank. Irec je potnike v letalih svoje družbe na primer imenoval za butaste, ker si pustijo zaračunati več kot 50 evrov doplačila zaradi pozabljene letalske vozovnice ali zato, ker so za nekaj minut zamudili čas za vkrcanje. Sicer neizpolnjeni sta ostali njegovi napovedi, da bo potnikom zaračunal za uporabo stranišča v letalu in da bodo potnike tehtali in jim vozovnico zaračunali glede na njihovo težo.

Letos je za srboritega Irca še posebej turbulentno leto. Dolgo mu je uspevalo držati zaposlene pod nadzorom z grobim nasprotovanjem sindikalnemu organiziranju.

Omenjene ideje so zgolj skrajnosti poslovnega modela, ki ga je O'Learyjev Ryaniar izpopolnil v desetletjih delovanja; zniževanje stroškov na vseh mogočih področjih (pri plačilu osebja, letaliških pristojbinah, vzdrževanju letal), zaračunavanja potnikom za vsako dodatno storitev; od prtljage, pijače in hrane v letalu do izbire sedeža in ponujanja dodatnih storitev, kot sta rezervacija prenočišča in najem avtomobila. To je podjetju omogočilo visoko dobičkonosno poslovanje kljub skoraj neverjetno nizkim cenam vozovnice - povprečna cena letalske vozovnice Ryanaira je po njihovih navedbah slabih 40 evrov, kar je iz perspektive časov pred nizkocenovno revolucijo letalske industrije nepredstavljivo.

O'Leary poslovnega modela ni zasnoval sam, preštudiral in prevzel ga je od ameriške družbe Southwest Airlines iz Teksasa, največjega tovrstnega prevoznika na svetu. Drugače kot številni drugi šefi letalskih družb O'Leary ni pilot po izobrazbi, ampak je strokovnjak za finance. Rojen leta 1961 na jugu Irske v bližini mesta Cork je diplomiral na prestižnem kolidžu Trinity v Dublinu iz ekonomskih in družbenih študij in se nato zaposlil pri svetovalni družbi Stokes Kennedy Crowley, pozneje poimenovani v KPMG, kjer je proučeval irski davčni sistem. Tam se je seznanil s poslovnežem Tonyjem Ryanom in ta ga je konec osemdesetih zaposlil kot osebnega davčnega svetovalca. V tistem času je Ryan ustanovil letalsko družbo Ryanair, ki je sprva delovala po uveljavljenem poslovnem modelu, a je kmalu zašla v izgubo. O'Leary se je podjetju pridružil leta 1988 in 1994. prevzel vodenje družbe, jo preusmeril v nizkocenovni poslovni model in iz nje ustvaril zgodbo o uspehu, letalski prevoz pa z množičnostjo in nizkimi cenami približal milijonom popotnikov, ki si do tedaj letalskih potovanj niso mogli privoščiti. Ob tem ne gre prezreti tudi tega, da je Ryanair ena najbolj točnih letalskih družb in da v svoji zgodovini še ni imela večje nesreče, v kateri bi kateri od potnikov ali članov posadke izgubil življenje.

Edina država v EU, od koder Ryanair ne opravlja poletov, je Slovenija.

Vsa ta leta vodenja Ryanaira se je ostrobesedni O'Leary zvesto držal načela, da je vsaka publiciteta dobra, ne glede na kritike in zgražanja, ki so ga njegove besede in dejanja povzročili. Mediji v njegovih portretih še sedaj navajajo njegov luksuzni mercedes S500, ki ga je leta 2004 registriral kot taksi, da se je lahko hitreje prevažal po Dublinu s pomočjo hitrih prometnih pasov, rezerviranih za taksije in avtobuse.

Na seznamu tistih, ki se jim je O'Leary zameril, so tudi okoljevarstveniki, saj Irec vseskozi glasno poudarja, da ni dokazov za človekov vpliv na globalno ogrevanje, in se norčuje iz tega. "Če bi se podnebje segrelo za stopinjo ali dve, se bi Francija spremenila v puščavo, kar ne bi bilo slabo, na Škotskem pa bi pridelovali vino in bivoljo mocarelo." A če bi iskali skupni imenovalec njegovih kritik in žalitev, bi ga našli v tem, da je najbolj kritičen do vsega, kar nasprotuje njegovim poslovnim ali osebnim interesom. V svoji karieri si je namreč O'Leary nabral veliko premoženja, z dobro milijardo evrov je eden najbogatejših Ircev. Je poročen in ima štiri otroke, na svojem posestvu vzreja dirkalne konje, ki na dirkah dosegajo tudi mednarodne uspehe. Znan je kot goreč navijač nogometnega kluba Manchester City.

O'Leary je v svoji karieri prestopil številne do takrat trdne meje spodobnosti v poslovnem svetu, predvsem tisto o spoštovanju strank.

Letos je za srboritega Irca še posebno turbulentno leto. Dolgo mu je uspevalo držati zaposlene pod nadzorom z grobim nasprotovanjem sindikalnemu organiziranju. Zgodile so se mu stavke pilotov na Irskem, Portugalskem, v Italiji, Nemčiji, Belgiji, na Švedskem in Nizozemskem. Zaposleni, opogumljeni z vse večjim povpraševanjem po delovni sili zaradi (s turizmom povezane) rasti v letalski industriji, zahtevajo enakopravno obravnavo in skupno kolektivno pogodbo. Odpovedi letov so doslej prizadele približno 70.000 potnikov, marsikateri je imel zaradi tega uničene počitnice. V svojem bojevitem slogu je O'Leary zavrnil možnost plačila odškodnin, čeprav jih pravila predpisujejo. Vseeno pa se je zaradi zapletov, ki so škodovali poslovanju, predvsem pa borzni ceni Ryanaira, odpovedal milijonu evrov letošnjega bonusa k plači.
