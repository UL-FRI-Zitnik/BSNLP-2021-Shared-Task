sl-74
sl
2019-10-24
https://www.vecer.com/tudi-poslanci-zavrnili-predlagano-novelo-zakona-o-letalstvu-10081884
Tudi poslanci zavrnili predlagano novelo zakona o letalstvu

Novela zakona o letalstvu, ki bi po predlogu vlade po stečaju Adrie Airways državi omogočila ustanovitev javne gospodarske službe, je končala pot v državnem zboru. Rdečo luč je noveli prižgal že pristojni odbor DZ za infrastrukturo, danes pa tudi večina poslanskih skupin, kjer so ponovili nestrinjanje z vladnim predlogom.

Najbolj ostri so bili v predstavitvi stališč poslanskih skupin v Levici in SDS. Zvonko Černač je za grobarje Adrie Airways označil vlade Boruta Pahorja , Alenke Bratušek ter Mira Cerarja , Miha Kordiš (Levica) pa je novelo zakona označil za PR potezo vlade in ministrice Bratuškove. "Sram vas je lahko, kajti Adria je bila včasih naš ponos. Celotna flota se je razprodala, namesto da bi vsaj v muzej dali kakšnega, da bi imeli lepe spomine na te zlate čase," pa je bil Dušan Šiško (SNS). V imenu NSi Aleksander Reberšek ocenjuje, da je ključno, "da v prvi fazi prepustimo trgu, da zapolni letalske linije, za katere obstaja komercialni interes" . V drugi fazi pa naj država prek mednarodnega razpisa zagotovi vzpostavitev določenih subvencioniranih prog, ki so ključne za gospodarski in turistični razvoj in zanje ni tržnega interesa.

Naprodaj Adriina letalska šola

Adria Airways letalsko šolo, hčerinsko družbo letalskega prevoznika v stečaju Adrie Airways, želi stečajni upravitelj Blaž Poljanšek prodati. Glavno premoženje predstavlja licenca za šolanje pilotov, sredi šolanja pa naj bi po besedah Poljanška ostalo okoli 30 kandidatov. Interesenti lahko do 25. novembra letos oddajo ponudbo za nakup poslovne celote družbe, najem dveh letal proizvajalca Czech Sport Aircraft (model PS-28 Cruiser) in uporabo profesionalnega simulatorja letenja FNPT II, poročajo Finance. Poljanšek je dejal še, da se je za nakup licence ATO, ki bi potencialnemu kupcu omogočila nadaljnje šolanje kandidatov, že kmalu po začetku stečaja zanimalo kar nekaj kandidatov, z objavo vabila pa po uradni poti preverja interes med njimi.

V SD so menili, da gredo predlagane spremembe zakona o letalstvu v pravo smer, so pa imeli tudi nekaj pomislekov in zadržkov, V DeSUS pa so predlog novele podprli, ker so ocenili, da gre zgolj za vzpostavitev pravne podlage, ki bi omogočila, da se z Evropsko komisijo sploh lahko začnemo pogajati za vzpostavitev neke letalske linije. SMC po zavrnitvi predloga od Fraporta, ki upravlja z ljubljanskim letališčem pričakuje, da bo letališče ob povečevanju konkurenčnosti posodabljal in zagotavljal povezljivost prebivalstva v regiji.

Sprejem bi bil priložnost za Maribor

Članice EU imajo pravico, da uvedejo obveznost javnih služb za redne zračne prevoze na progah, ki veljajo kot izredno pomembne za gospodarski in socialni razvoj območja, kateremu služi letališče. Če na izbrani liniji letalskega prevoza ne bi opravljal nobeden od letalskih prevoznikovz licenco katere od članic EU, bi lahko ministrstvo začelo postopek za vzpostavitev obvezne javne službe.

Ker so si večino pomembnejših linij z ljubljanskega letališča zelo hitro razdelili drugi letalski prevozniki (Zürich, München, Frankfurt, Bruselj), nezasedenih ostaja še nekaj povezav na Balkan, je verjetnost za subvencionirane proge z Brnika po ocenah strokovnjakov precej manjhna. Omenjajo pa nekateri priložnost za mariborsko letališče, od koder bi lahko leteli na izbrane destinacije in te linije izdatno subvencionirali.

Prvi Adriini delavci že na zavodu

Na Zavod za zaposlovanje so se medtem lahko prijavili prvi nekdanji zaposleni letalskega prevoznika. Tisti, ki jim je bila odpoved vročena 7. oktobra, od 23. oktobra namreč niso več v delovnem razmerju. Včeraj sta jim bila v Kranju, Ljubljani, Kamniku in Domžalah na voljo tudi izredni termin za prijavo in prvi svetovalni razgovor v času neuradnih ur zavoda. Možnosti specifičnega kadra - pilotov in kabinskega osebja - za zaposlitev bodo po navedbah predstavnikov zavoda bolj jasne, ko bodo s prijavljenimi osebami pripravili zaposlitvene cilje in karierne načrte.

V EU naj bi sicer obstajalo povpraševanje po tem kadru. V mreži evropskih služb za zaposlovanje (EURES) je bilo v začetku meseca skoraj 600 mest, od tega polovica z evropsko zastavico, največ pa v Veliki Britaniji. Delovna mesta so bila v začetku oktobra odprta pri letalskih prevoznikih Easyjet, Etihad, Ryanair, British Airways, Virgin Atlantic, Qatar Airways.
