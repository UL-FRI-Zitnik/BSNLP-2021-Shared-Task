pl-151
pl
2018-07-18
https://www.wprost.pl/kraj/10140286/ryanair-odwoluje-600-lotow-konsekwencje-dotkna-50-tys-pasazerow.html
Ryanair odwołuje 600 lotów. Konsekwencje dotkną 50 tys. pasażerów

W związku z planowanymi strajkami Ryanair odwołuje około 600 lotów, a konsekwencje tej decyzji dotkną około 50 tys. pasażerów - poinformowały w środę tanie linie lotnicze.

Decyzja Ryanaira związana jest z zapowiadanym na 25 i 26 lipca strajkiem części personelu pokładowego w Belgii, Portugalii i Hiszpanii. W środę 17 lipca linie lotnicze wysłały wiadomości SMS i e-mail do 50 tys. klientów, których dotkną zmiany. Ryanair podaje, że chodzi o około 200 połączeń z Hiszpanią, około 50 lotów z bądź do Belgii i tyle samo połączeń z Portugalią. Dodatkowo anulowanych zostało około 300 lotów w innych krajach Europy. Linie lotnicze podają, że pasażerom zaproponowano inne terminy lotów w ciągu tygodnia poprzedzającego strajk lub następującego po nim. Możliwy jest też zwrot kosztów za bilety. „The Independent” podaje, że pasażerowie, których loty zostały anulowane w czasie,gdy przebywają na wakacjach, mają prawo ubiegać się o zapewnienie im hotelu i posiłków przez linie lotnicze. Jeżeli w dniu, kiedy miał odbyć się lot lub dzień później nie będzie dostępne żadne inne połączenie oferowane przez Ryanair, linie lotnicze są zobowiązane do zakupienia pasażerom biletów na lot innego przewoźnika, jeżeli ma on dostępne miejsca. Irlandzkie linie lotnicze od dłuższego czasu nękane są strajkami. Personel pokładowy domaga się poprawy warunków pracy oraz wzrostu płac.
