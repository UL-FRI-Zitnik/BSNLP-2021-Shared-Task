pl-116
pl
2018-07-06
http://www.rp.pl/Lotnictwo/307059955-Grozba-strajku-w-Ryanairze.html
Międzynarodowy strajk w Ryanairze? Związkowcy stawiają warunki

Z ogłoszeniem strajku załogi Ryanaira czekają jeszcze na zgodę władz włoskich. - Ale personel pokładowy w Hiszpanii, Belgii, Portugalii i we Włoszech jest gotowy do protestu - mówił Antonio Escobar z hiszpańskiego związku SITCPLA. Dołączyli do nich Irlandczycy, którzy narzekają, że po uznaniu przez Ryanaira związków zawodowych warunki pracy nie poprawiły się. Teraz załogi największego europejskiego przewoźnika, który lata do 34 krajów opublikowały listę swoich postulatów, wśród których są uczciwa płaca, pozwalająca utrzymać się, wyższe wynagrodzenie w czasie choroby pracownika i zatrudnienie na podstawie prawa, kraju z którego pochodzi pracownik, a nie prawa irlandzkiego. Ta lista ma wsparcie 80 procent zatrudnionych w 86 bazach Ryanaira.

Załogi skarżą się, że pracodawca domaga się od nich, by stawiali się do pracy, nawet kiedy są chorzy, żeby na piśmie podać objawy choroby, a wypłata zasiłku chorobowego odbywa się na podstawie ustawodawstwa irlandzkiego, a nie kraju pochodzenia pracownika. Narzekają również na kosztowne szkolenia i zbyt mało czasu na wypoczynek między dniami pracy. Jak podał Reuter, zatrudnieni w Ryanairze nie chcą występować w mediach pod nazwiskiem, bo boją się, że w każdej chwili mogą być zwolnieni i narzekają, że zostali zobowiązani do otwarcia rachunków bankowych w Irlandii, bo tylko do instytucji finansowych w tym kraju Ryanair przelewa ich wynagrodzenia. Ryanair poproszony przez „Rzeczpospolitą" o komentarz do tych oskarżeń przysłał poniższe oświadczenie: „Ryanair w pełni przestrzega wszystkich unijnych przepisów prawa pracy, a twierdzenie o „kosztownych szkoleniach, 12-godzinnych zmianach od 5 rano i niewystarczającym czasie na odpoczynek między dniami pracy" jest całkowicie fałszywe. Jako największa linia lotnicza w Europie, Ryanair oferuje doskonałe warunki pracy, a personel pokładowy korzysta z dogodnych grafików pracy (5 dni pracy, 3 dni wolnego) oraz fantastycznych możliwości rozwoju. Ryanair kontynuuje szybki rozwój, zapewnia bezpieczeństwo pracy, a członkowie załóg pokładowych mogą liczyć na zarobki do 40 tys. euro rocznie latając nowymi samolotami".
