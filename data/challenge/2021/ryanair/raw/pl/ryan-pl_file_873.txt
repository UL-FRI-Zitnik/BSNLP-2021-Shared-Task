pl-873
pl
2018-11-01
https://www.pb.pl/sad-zablokowal-likwidacje-bazy-ryanaira-944250
Sąd zablokował likwidację bazy Ryanaira

Niskokosztowe linie lotnicze Ryanair nie mogą zamknąć swojej bazy w holenderskim Eindhoven i relokować zatrudnionych w niej pilotów - orzekł w czwartek sąd w Holandii, oceniając, że decyzja o zamknięciu bazy wygląda na odwet za strajk tamtejszych pracowników.



Sąd okręgowy w mieście 's-Hertogenbosch na południu kraju uznał, że linie lotnicze nie wyjaśniły w zadowalającym stopniu, dlaczego likwidację bazy uważają za konieczną. Ocenił też, że decyzja przewoźnika w tej sprawie wygląda na podjętą w ramach odwetu za niedawne strajki pracowników w kilku krajach europejskich, do których przyłączyli się także piloci w Holandii. Według sądu piloci nie mogą zostać skierowani do pracy za granicą wbrew swej woli, a fakt, że ich umowy z Ryanairem bazują na irlandzkim prawie pracy, nie oznacza, że przewoźnik "może pozbawiać swych pracowników ochrony zapewnianej im przez prawo holenderskie". Od sierpnia pracownicy Ryanaira w Portugalii, Niemczech, Hiszpanii, Belgii i Holandii zorganizowali dwie skoordynowane akcje strajkowe, które - jak przyznały linie - mocno odbiły się na liczbie obsługiwanych pasażerów, robionych rezerwacji i zyskach firmy.
