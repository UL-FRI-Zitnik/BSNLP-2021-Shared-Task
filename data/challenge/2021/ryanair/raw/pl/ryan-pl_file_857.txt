pl-857
pl
2018-10-27
https://www.rp.pl/Lotnictwo/310279990-Ryanair-ma-umowe-z-pilotami-w-Hiszpanii.html
Ryanair ma umowę z pilotami w Hiszpanii

Umowa otwiera drogę do „rozpoczęcia na początku listopada negocjacji umowy zbiorowej pracy zgodnie z prawem hiszpańskim" — podał przewoźnik w komunikacie i dodał, że hiszpańska ustawa o kodeksie pracy będzie stosowana przed końcem stycznia 2019 wobec wszystkich pilotów w Hiszpanii. Poniżej dalsza część artykułu.

Umowa o uznaniu SEPLA jest kolejną po osiągniętych podobnych porozumieniach ze związkami pilotów w Portugalii, Włoszech i W. Brytanii. Szef działu kadr w przewoźniku, Eddie Wilson dodał w komunikacie dla prasy, że spodziewa się, iż te „umowy zachęcą związki w obu krajach zwłaszcza do usunięcia pracowników konkurencyjnych linii, którzy blokowali postęp". Pracownicy pokładowi z obu tych krajów uczestniczyli we wrześniu w strajku w 6 krajach Europy, który uniemożliwił przewóz ponad 40 tys. podróżnych. Hiszpański związek USO poinformował w ubiegłym tygodniu, że działacze związkowi w kilku krajach europejskich postanowili zawiesić protesty do świąt licząc na zmianę stanowiska kierownictwa linii.

Wcześniej Ryanair wyraził nadzieję na uregulowanie do świąt ostatnich konfliktów pracowniczych i usunięcie wszelkich perturbacji w jego działalności, które wywołały spadek cen jego akcji o niemal jedną czwartą w ostatnich 3 miesiącach. - Biorąc pod uwagę niekorzystne obecnie warunki dla linii lotniczych i likwidacje miejsc pracy pilotów i personelu kabinowego ogłaszane w ostatnich tygodniach związki zaczynają zajmować bardziej racjonalne podejście, ze zdrowym rozsądkiem — stwierdził prezes Michael O'Leary podczas prezentacji wyników. W półroczu kwiecień-wrzesień obejmującym kluczowy okres letnich urlopów linia zmniejszyła zysk netto o 7 proc. do 1,2 mld euro z powodu wzrostu cen paliwa, nadmiaru mocy przewozowych i konsekwencji strajków na rezerwacje. Analitycy spodziewali się spadku nawet o 9 proc. Nadmiar mocy w sektorze będzie nadał wpływać na średnią cenę biletów zimą — dodał prezes. Przewoźnik potwierdził jednak prognozę rocznego zysku 1,1-1,2 mld, co oznaczałoby spadek o 17-24 proc. wobec rekordowych 1,45 mld z 2017 r. Kierownictwo Ryanaira musi jeszcze osiągnąć kompromis z 2 dużymi związkami zawodowymi w Belgii i Niemczech i ma nadzieję zawrzeć umowy do świąt. Rzecznik belgijskiego związku LBC-NVK powiedział, że związek czeka na propozycje Ryanaira i uprzedził, że może znów zastrajkować, jeśli nie będzie postępów. Przedstawiciel niemieckiego VC stwierdził, że nie ma realnego postępu w rozmowach z przewoźnikiem, który musi także zawrzeć umowy o uznaniu organizacji pracowniczych w Holandii i Szwecji.
