pl-833
pl
2018-10-11
https://www.money.pl/gospodarka/wiadomosci/artykul/inspekcja-pracy-kontroluje-ryanair-sun,42,0,2418474.html
Inspekcja pracy kontroluje Ryanair Sun. Spółka przejmie rejsowe loty tanich linii

Inspektorzy pracy z Okręgowego Inspektoratu Pracy wszczęli kontrolę w spółce Ryanair Sun, która ma przejąć w Polsce realizację rozkładowych rejsów największej taniej linii lotniczej w Europie - dowiedział się Business Insider Polska. Szczegóły kontroli nie są znane. Kilka dni temu o kontrolę PiP w Ryanair Sun apelował też Rzecznik Praw Obywatelskich - informuje Kontrola jest wynikiem zapowiedzi, że od 1 stycznia 2019 r. polskie załogi mają przejść na samozatrudnienie i podpisać umowy B2B ze spółką Warsaw Aviation. Zastąpi ona firmę Ryanair DAC na rynku polskim. Jej prezesem jest Michał Kaczmarzyk, który szefuje też czarterowej linii Ryanair Sun zarejestrowanej w Polsce.

Portal "Rynek Lotniczy" donosi, że dla Ryanair DAC i dwóch agencji pracuje około 400 pracowników i większość z nich ma etaty. Część pilotów domaga się zawierania umów o pracę w oparciu o przepisy krajowe, a nie irlandzkie, lecz są i przeciwnicy tej zmiany. – Wyliczyliśmy, że aby nadal mieć świadczenia emerytalne na poziomie tych, oferowanych nam w Irlandii, musielibyśmy płacić ZUS-owi w Polsce miesięcznie 5 tys. zł – mówi Justyna Boczkur, przewodnicząca związku zawodowego CWR Poland, w rozmowie z "Rynkiem Lotniczym". Powodów do niezadowolenia załogi Ryanaira mają na tyle dużo, że we wrześniu dwukrotnie strajkowały, domagając się podwyżek płac i poprawy warunków pracy zgodnie z ustawodawstwem danego kraju. Business Insider przypomina, że 28 września strajk zorganizowany w sześciu krajach europejskich (Belgii, Hiszpanii, Holandii, Niemiec, Portugalii i Włoch) dotknął ponad 40 tysięcy pasażerów.
