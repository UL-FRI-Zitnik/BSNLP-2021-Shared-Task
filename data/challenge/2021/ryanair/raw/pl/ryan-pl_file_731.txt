pl-731
pl
2018-09-28
https://www.rmf24.pl/fakty/swiat/news-dzis-wielki-strajk-w-ryanair-odczuja-go-takze-polacy,nId,2637339
Dziś wielki strajk w Ryanair. Do Polski też dotrze. Odczują go także Polacy. Nawet 250 odwołanych lotów i 40 tys. pasażerów z utrudnieniami w podróży. W piątek wielki strajk pracowników największych europejskich tanich linii lotniczych Ryanair.

Postulaty strajkujących obejmują podwyżki płac i poprawę warunków pracy zgodnie z ustawodawstwem danego kraju. Domagają się godnych warunków zatrudnienia i lepszych pensji. Ten strajk będzie odczuwany także w Polsce. Dziś odwołano 12 połączeń. Są to trasy: Porto-Kraków-Porto, Berlin-Kraków-Berlin, Bruksela-Kraków-Brukseli, Wrocław-Malaga-Wrocław, Madryt-Warszawa-Madryt i Dusseldorf-Bydgoszcz-Dusseldorf. Przewoźnik twierdzi, że pasażerom tych lotów zorganizuje loty zastępcze, więc powinno się obyć bez problemów. Ogranicza to także kwestię odszkodowań, bo jeśli linie zadbają o pasażera, to ich się nie wypłaca. Strajk może jednak powrócić w Polsce, i to w znacznie większej skali, ponieważ Ryanair chce przenieść swoje polskie załogi z etatów na samozatrudnienie. Te zamiary wywołują ogromny sprzeciw personelu. co może wkrótce doprowadzić do zorganizowania kolejnego strajku. (ph)
