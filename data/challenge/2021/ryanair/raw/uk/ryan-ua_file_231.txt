uk-231
uk
2018-09-13
https://ua.interfax.com.ua/news/economic/530943.html
Бортпровідники Ryanair проведуть страйк у п'яти європейських країнах 28 вересня

Бортпровідники ірландської бюджетної авіакомпанії Ryanair 28 вересня проведуть страйк у п'яти європейських країнах: Бельгії, Іспанії, Італії, Нідерландах і Португалії, пише бельгійська L'Echo. Питання про акцію обговорювалося вже кілька тижнів, представники профспілок підтвердили дату на прес-конференції в Брюсселі у четвер. Раніше цього місяця сім профспілок, до яких входять працівники Ryanair, заявляли, що страйк може стати найбільшим в історії авіаперевізника. За словами представника бельгійської профспілки, до страйкувальників також можуть приєднатися колеги з Німеччини. Однак у четвер лоукостер повідомив, що скасування рейсів у разі такого страйку будуть мінімальними. У середу Ryanair скасувала 150 із 400 рейсів у Німеччині через 24-годинний страйк 400 пілотів і 1 тис. бортпровідників. "Якщо 28 вересня відбудеться ще один невдалий страйк бортпровідників, то, як ми показали вчора в Німеччині, Ryanair заздалегідь повідомить клієнтам про скасування невеликої кількості рейсів", - наводять слова директора з маркетингу Кенні Джейкобса у прес-релізі компанії. Загалом лоукостер виконує близько 2,5 тис. рейсів на добу. Раніше повідомлялося, що 5 вересня безрезультатно завершився другий раунд переговорів із керівництвом авіакомпанії. Профспілки ведуть переговори з січня 2018 року, домагаючись укладення першої тарифної угоди та підвищення заробітних плат. У серпні пілоти Ryanair провели страйк у п'яти країнах (Ірландія, Німеччина, Швеція, Бельгія та Нідерланди), у результаті чого було скасовано близько 400 рейсів на добу по всій Європі, тобто не відбувся кожен шостий із запланованих цього дня перельотів. Це порушило плани приблизно 55 тис. пасажирів. Цей страйк, викликаний невдоволенням умовами роботи й оплати, став наймасштабнішим в історії авіакомпанії Ryanair. У липні акція протесту бортпровідників у Бельгії, Португалії та Іспанії привела до скасування понад 300 рейсів на добу. Ryanair здійснює перельоти за понад 1,8 тис. маршрутами в 215 аеропортах, розташованих у 37 країнах. У минулому фінроці компанія перевезла 130,3 млн осіб. Її парк налічує 400 літаків Boeing-737-800. Котирування акцій Ryanair під час торгів у четвер у Дубліні підвищилися на 0,2%. Капіталізація компанії становить трохи більше ніж 15 млрд євро.
