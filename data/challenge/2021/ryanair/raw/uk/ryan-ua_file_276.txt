uk-276
uk
2018-09-26
https://ua.interfax.com.ua/news/general/533849.html
Ryanair скасує 190 рейсів у шести країнах Європи

Ірландська бюджетна авіакомпанія Ryanair 28 вересня скасує 190 рейсів із 2,4 тис. запланованих на цей день, тобто близько 8%. Як повідомляється в Twitter авіаперевізника, страйк позначиться на 30 тис. із 450 тис. пасажирів, які запланували переліт на цей день. Причиною скасування рейсів є чергові страйки бортпровідників у Бельгії, Німеччині, Іспанії, Італії, Нідерландах і Португалії. Ryanair назвала майбутній страйк "непотрібним". Авіакомпанія заявила, що угоди з бортперсоналом в Ірландії, Великобританії, Німеччини та Португалії фактично вже досягнуті і запросила співробітників з інших країн до продовження переговорів з приводу укладення відповідних контрактів, зазначає Deutsche Welle. Страйк пілотів і бортпровідників найприбутковішої європейської авіакомпанії триває вже більше року. Співробітники Ryanair вимагають підвищення зарплати і поліпшення умов праці. Минулого тижня пілотам Ryanair в Німеччині вдалося досягти угоди про те, що в майбутньому вони отримають статус штатних співробітників і їм не доведеться більше самостійно оплачувати витрати на підвищення кваліфікації, повідомляє німецька суспільно-правова медіакомпанія ARD. Ryanair здійснює перельоти за більш ніж 1,8 тис. маршрутами у 215 аеропортах, розташованих у 37 країнах. У минулому фінроці компанія перевезла 130,3 млн осіб. Її парк налічує 400 літаків Boeing-737-800.
