uk-137
uk
2018-08-10
https://ua.interfax.com.ua/news/economic/524020.html
Страйк пілотів Ryanair: скасовано сотні авіарейсів

Пілоти ірландської бюджетної авіакомпанії Ryanair у п'ятницю здійснюють страйк у п'яти європейських країнах, скасовано 400 авіарейсів, повідомляє британська телерадіокорпорація БІ-БІ-СІ. Скасування рейсів у Німеччині, Швеції, Ірландії, Бельгії та Нідерландах, як очікується, торкнеться загалом приблизно 50 тис. осіб. Зазначається, що цей страйк стане наймасштабнішим в історії авіакомпанії Ryanair. Страйк пілотів пов'язаний із невдоволенням умовами роботи й оплати. Водночас раніше цього тижня голова профспілки пілотів Cockpit Мартін Лохера заявив, що Ryanair не проявляє конструктивних намірів, спрямованих на досягнення угоди з пілотами. Він також поклав відповідальність за страйк на керівництво авіакомпанії. Cockpit із січня 2018 року веде переговори з керівництвом ірландської авіакомпанії, домагаючись укладення першої тарифної угоди з Ryanair і підвищення заробітних плат. З огляду на відсутність прогресу на переговорах, 96% опитаних членів Cockpit висловилися за подальшу боротьбу шляхом страйку.
