uk-248
uk
2018-09-28
https://zik.ua/news/2018/09/28/znovu_strayky_ryanair_skasuvav_250_reysiv_u_yevropi_1415885
«Знову страйки»: Ryanair скасував 250 рейсів у Європі

Ірландська авіакомпанія-лоукостер Ryanair скасувала 250 рейсів у шести країнах Європи через страйк бортпровідників, який триватиме добу. Про це повідомляє Інтерфакс-Україна з посиланням на телеканал Sky News. Протести зачіпають Іспанію, Бельгію, Нідерланди, Італію, Португалію та Німеччину. На п’ятницю заплановані близько 2,4 тис. рейсів Ryanair. Раніше керівництво Ryanair назвало цей страйк непотрібним. Авіакомпанія заявила, що згоди з бортперсоналом в Ірландії, Великій Британії, Німеччині та Португалії фактично вже досягнуто, і запросила співробітників з інших країн до продовження переговорів щодо укладення відповідних контрактів. Страйки пілотів і бортпровідників найприбутковішої європейської авіакомпанії тривають вже понад рік. Співробітники Ryanair вимагають підвищення зарплати та поліпшення умов праці. Ryanair здійснює перельоти за більш ніж 1,8 тис. маршрутів у 215 аеропортах, розташованих у 37 країнах. Минулого фінроку компанія перевезла 130,3 млн людей. Її парк налічує 400 літаків Boeing-737-800.
