uk-155
uk
2018-08-08
https://ua.interfax.com.ua/news/general/523624.html
Німецькі пілоти Ryanair проведуть 24-годинний страйк

Німецькі пілоти ірландської бюджетної авіакомпанії Ryanair оголосили про проведення в п'ятницю 24-годинного страйку. Він поширюватиметься на всі рейси авіакомпанії, що вилітають з аеропортів Німеччини з 4:01 квч 10 серпня до 3:59 квч 11 серпня, повідомила профспілка пілотів Cockpit на прес-конференції в середу. Ryanair не проявляє конструктивних намірів досягти угоди з пілотами, заявив голова Cockpit Мартін Лохера. Він приніс "найглибші вибачення пасажирам", які постраждають від страйку. Відповідальність за акцію глава Cockpit покладає на керівництво авіакомпанії, пише Deutsche Welle. Таким чином, німецькі пілоти приєднуються до запланованих на той самий день в інших європейських країнах протестних дій колег, які вимагають поліпшення умов роботи. У п'ятницю страйкуватимуть пілоти Ryanair у Бельгії, Ірландії та Швеції. Як зазначає видання Focus, це буде наймасштабніший страйк в історії Ryanair. Авіакомпанія вже анулювала 146 з 2,4 тис. запланованих на цей день рейсів в Європі. Cockpit з січня 2018 року проводить переговори з керівництвом ірландської авіакомпанії, домагаючись укладення першої тарифної угоди з Ryanair і підвищення заробітних плат. Орієнтиром для переговорів називаються тарифні умови туроператора TUI, який, як і Ryanair, використовує літаки Boeing-737. Зважаючи на відсутність прогресу на переговорах 96% опитаних членів Cockpit висловилися за подальшу боротьбу шляхом страйку. Ryanair здійснює перельоти за більш ніж 1,8 тис. маршрутами у 215 аеропортах, розташованих у 37 країнах. У минулому фінроці компанія перевезла 130,3 млн осіб. Її парк налічує 400 літаків Boeing-737-800.
