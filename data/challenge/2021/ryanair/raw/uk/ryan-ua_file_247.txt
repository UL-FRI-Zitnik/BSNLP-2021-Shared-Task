uk-247
uk
2018-09-28
https://ua.interfax.com.ua/news/economic/534396.html
Ryanair скасував 250 рейсів в Європі через страйки бортпровідників

Ірландська авіакомпанія-лоукостер Ryanair скасувала 250 рейсів у шести країнах Європи через страйк бортпровідників, який триватиме добу, повідомляє телеканал Sky News. Протестні дії зачіпають Іспанію, Бельгію, Нідерланди, Італію, Португалію та Німеччину. На п'ятницю заплановані близько 2,4 тис. рейсів Ryanair. Раніше керівництво Ryanair назвало цей страйк "непотрібним". Авіакомпанія заявила, що згоди з бортперсоналом в Ірландії, Великій Британії, Німеччині та Португалії фактично вже досягнуто, і запросила співробітників з інших країн до продовження переговорів щодо укладення відповідних контрактів. Страйки пілотів і бортпровідників найприбутковішої європейської авіакомпанії тривають вже понад рік. Співробітники Ryanair вимагають підвищення зарплати та поліпшення умов праці. Ryanair здійснює перельоти за більш ніж 1,8 тис. маршрутів у 215 аеропортах, розташованих у 37 країнах. Минулого фінроку компанія перевезла 130,3 млн людей. Її парк налічує 400 літаків Boeing-737-800.
