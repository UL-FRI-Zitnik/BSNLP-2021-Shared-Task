cs-205
cs
2018-01-29
http://euractiv.cz/clanky/aktualne-v-eu/119068-2/
Přechodné období po brexitu bude trvat 21 měsíců, rozhodly členské státy. Británie požadovala víc

Ve dvou minutách se unijní sedmadvacítka dohodla na přechodném období po brexitu. Potrvá od 29. března 2019, kdy má Británie oficiálně vystoupit, až do konce roku 2020. Během něho budou muset Britové přesto plnit unijní pravidla, ačkoliv již na ně nebudou mít vliv. Návrh Londýna na dvouletý přechod neprošel.



Členské země Evropské unie ve složení bez Velké Británie se dnes dohodly, že po odchodu Spojeného království z bloku v březnu příštího roku nabídnou zemi přechodné období v délce 21 měsíců, tedy do 31. prosince 2020. V Británii má podle představ Bruselu během něj platit unijní právo, včetně nově přijatých pravidel a jurisdikce Soudního dvora EU. Británie ale jako stát mimo EU již nebude mít své zastoupení v unijních institucích a nebude se rovněž účastnit rozhodovacího procesu. Britská strana si tak podle sedmadvacítky nebude moci z pravidel jednotného unijního trhu ´vyzobávat´ jen to, co by se jí líbilo. V platnosti zůstanou například stávající evropská pravidla volného pohybu osob a další svobody spojené s jednotným unijním trhem. Unie dnes dala najevo, že nadále trvá princip nedělitelnosti čtyř svobod souvisejících s jednotným trhem EU. Právě možnost kontrolovat pohyb na britských hranicích byl jedním z klíčových požadavků těch, kdo v referendu v roce 2016 rozhodli o odchodu Británie z EU.
