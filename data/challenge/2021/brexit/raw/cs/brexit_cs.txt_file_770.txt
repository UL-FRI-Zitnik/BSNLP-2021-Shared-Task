cs-770
cs
2018-03-24
https://www.lidovky.cz/stinovy-ministr-labouristu-konci-chtel-nove-referendum-o-brexitu-10j-/zpravy-svet.aspx?c=A180324_094625_ln_zahranici_ele#utm_source=rss&utm_medium=feed&utm_campaign=ln_lidovky&utm_content=main
Stínový ministr vyzval k novému referendum o brexitu a ‚dostal padáka‘

LONDÝN Reuters Vůdce britských opozičních labouristů Jeremy Corbyn v pátek vyloučil ze stínové vlády jejího člena, který vyzval k novému referendu o odchodu země z Evropské unie. Jde o Owena Smithe, který měl v týmu představujícím možný vládní kabinet hlavní opoziční strany na starost problematiku Severního Irska. Smith byl ale také v roce 2016 Corbynovým vyzyvatelem v boji o vedení strany, v němž Corbyn předtím stál teprve rok. Na twitteru si Smith postěžoval, že mu Corbyn „dal padáka“ za názor o škodách, které brexit zemi způsobí. Ten Smith projevil v článku, který napsal pro list The Guardian a který vyšel v pátek. V textu Smith vyzval k novému referendu, ve kterém by se Britové vyjádřili k vyjednaným podmínkám odchodu Británie z EU. Kdyby je nepřijali, země by ve společenství evropských zemí de facto zůstala. Smith se tak postavil proti stanovisku, které zastává Corbyn. Ten dlouhodobě uvádí, že respektuje výsledek referenda z června 2016, ve kterém 52 procent Britů hlasovalo pro brexit. Vypuzení Smithe okamžitě vyvolalo kritiku proti Corbynovi. Bývalý ministr práce Peter Hain neváhal jeho krok srovnat se stalinskými čistkami.
