cs-116
cs
2018-02-09
https://www.tyden.cz/rubriky/zahranici/evropa/britsky-paradox-brexit-nejvice-postihne-euroskepticke-regiony_466577.html
Britský paradox: brexit nejvíce postihne "euroskeptické regiony"

Brexit nejvíce zasáhne ty oblasti Británie, jejichž obyvatelé v předloňském referendu hlasovali většinově pro odchod země z Evropské unie, především západní a severovýchodní Anglii. Informoval o tom britský tisk s odkazem na informace, které unikly z příslušné vládní analýzy. Televize Sky News upozornila, že odchod Británie z EU bude znamenat vyšší náklady pro všechny průmyslové sektory, a deník The Guardian napsal, že takzvaný tvrdý brexit, tedy úplné oddělení od unijních struktur, by britské veřejné rozpočty přišel na 80 miliard liber (přibližně 2,3 bilionu korun). Bez ohledu na výsledek jednání o budoucím uspořádání vztahů mezi EU a Británií bude mít podle deníku Financial Times brexit za následek snížení hospodářského růstu. Především přitom utrpí regiony, které byly brexitu nejvíc nakloněné, vyplývá z vládní analýzy. Studie dospěla k závěru, že nejhorší dopad bude mít brexit na severovýchod Anglie a region West Midlands, zatímco Londýn, jehož obyvatelé hlasovali většinou pro setrvání v EU, by byl zasažen nejméně. Regionální dopady brexitu jsou součástí analýzy, v níž vládní ekonomové konstatovali, že bez ohledu na výsledky jednání o brexitu bude ekonomický růst omezený dalších 15 let.
