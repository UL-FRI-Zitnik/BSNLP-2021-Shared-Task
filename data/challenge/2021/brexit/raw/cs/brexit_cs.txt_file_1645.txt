cs-1645
cs
2018-06-29
https://ct24.ceskatelevize.cz/svet/2523961-o-brexitu-se-na-summitu-eu-mluvilo-jen-pet-minut-shoda-je-na-nutnosti-spechat
O Brexitu se na summitu EU mluvilo jen pět minut. Shoda je na nutnosti spěchat

Šéf unijního vyjednávacího týmu Michel Barnier řekl krátce před začátkem páteční schůzky novinářům, že ačkoli jednání pokročila, přetrvávají velké a zásadní rozdíly v postojích obou stran. Barnier zároveň zdůraznil, že času na brexitové vyjednávání je už velmi málo. Sedmadvacítka následně předvedla rychlost v praxi. V 11:21 oznámil mluvčí Evropské rady Preben Aamann na Twitteru začátek diskuse a v 11:26 jeho šéf Tusk tweetoval, že politici příslušné závěry v podobě krátkého čtyřbodového textu schválili.

Obě strany by měly mít v říjnu k dispozici také text politické deklarace o budoucí podobě vzájemných vztahů. Na ní se však prakticky ještě nezačalo pracovat. Barnier v pátek dopoledne připomněl, že se stále nepodařilo vyřešit především komplikovanou otázku režimu na hranici mezi Irskem a britským severním Irskem. Španělsko zase do závěrů summitu vneslo připomínku, že je třeba vyřešit otázku britského Gibraltaru, který se nachází na jihu Španělska.

„Po brexitu si EU přeje mít s Británií ambiciózní partnerství, jak v obchodu tak v bezpečnostní oblasti. Ale musíme ho založit na našich hodnotách a principech,“ poznamenal Barnier. Těmi jsou pro EU jednota vnitřního trhu, z níž Britové nemohou „vyzobávat třešničky na dortu“, autonomie rozhodovacího procesu v EU a ochrana základních práv unijních občanů. „To je klíč pro naši budoucí spolupráci v bezpečnosti,“ poznamenal vyjednavač. „Jsem připraven pozvat britskou delegaci zpět do Bruselu už v pondělí,“ dodal.
