cs-1198
cs
2018-06-22
https://www.novinky.cz/ekonomika/475780-airbus-hrozi-ze-by-v-dusledku-brexitu-mohl-odejit-z-britanie.html
Airbus hrozí, že by v důsledku brexitu mohl odejít z Británie

„Jednoduše řečeno, scénář bez dohody by přiměl společnost Airbus, aby přehodnotila své investice ve Velké Británii a její dlouhodobé působení v zemi,“ uvedla společnost. Firma v Británii zaměstnává zhruba 14 tisíc lidí na 25 místech po Velké Británii a zajišťuje dalších 110 tisíc míst prostřednictvím dodavatelských firem. V britských závodech Filton a Broughton se navrhují a vyrábějí všechna křídla komerčního letadla Airbus. Británie se chystá v březnu příštího roku opustit evropský blok, stále se však nedohodla na podmínkách tohoto odchodu. Firmy si nyní stěžují, že jim nejistota ohledně podoby brexitu znemožňuje plánování investic.
