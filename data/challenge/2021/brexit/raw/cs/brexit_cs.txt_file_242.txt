cs-242
cs
2018-01-04
http://zahranicni.eurozpravy.cz/eu/211669-blair-varuje-cas-britanie-zvratit-rozhodnuti-odejit-z-eu-se-krati/
Blair varuje: Čas Británie zvrátit rozhodnutí odejít z EU se krátí

. 4. ledna 2018, 07:17 Autor: EuroZprávy.cz / ČTK. Londýn - Britský expremiér Tony Blair varoval, že čas ke zvrácení brexitu se krátí. Dále se domnívá, že odchod z EU by byla pošetilost, které by budoucí generace litovaly.

Rozhodnutí opustit EU učinili Britové v referendu v červnu 2016. Pro odchod hlasovalo 52 procent. "Děláme chybu, kterou současné generace neumí pochopit a kterou nám budoucí generace neodpustí," uvedl bývalý labouristický premiér Spojeného království na svém webu.

Letošní rok je podle něj poslední možnost se rozhodnout, zda nově navrhovaný vztah s Evropou je lepší než ten stávající. "Nijak netajím, že mou touhou je, aby Británie zůstala v Evropské unii. To bylo totiž to nejdůležitější rozhodnutí, které jsme od druhé světové války učinili," konstatoval Blair. Dodal, že Británie po odchodu z EU zchudne a zeslábne.
