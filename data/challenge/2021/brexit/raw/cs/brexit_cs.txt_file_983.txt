cs-983
cs
2018-05-25
https://www.lidovky.cz/britove-ziji-v-pohadce-kritizuje-ostrovany-bruselsky-diplomat-po-jednanich-o-brexitu-gql-/zpravy-svet.aspx?c=A180525_173824_ln_zahranici_mber#utm_source=rss&utm_medium=feed&utm_campaign=ln_lidovky&utm_content=main
Britové žijí v pohádce, kritizuje ostrovany bruselský diplomat po jednáních o brexitu

Britský vyjednavač brexitu David Davis. | foto: Reuters Ani další tři dny rozhovorů o odchodu Británie z Evropské unie tento týden nepřinesly posun v některých klíčových bodech, mezi než patří i režim na irské hranici. Jeden z předních diplomatů EU po jednáních ve čtvrtek uvedl, že Londýn si brexit představuje jako pohádku. Nechce prý přijmout, že věci nemohou zůstat tak, jak jsou, napsala BBC.



„Jsem trošku znepokojen, protože předpokladem plodných diskusí musí být, že Británie přijme důsledky své volby,“ řekl médiím vysoce postavený diplomat pod podmínkou zachování anonymity. „Čím dřív se vypořádáme s přístupem ‚pojďme si nechat vše, co máme nyní‘..., tím dřív se posuneme přes tuhle pohádku,“ dodal. Představitelé Británie podle BBC varovali unii, že její přístup k rokováním může poškodit ekonomické a bezpečnostní vztahy. Jeden z nich čtvrteční poznámky na adresu Londýna označil za pokus o urážku. Diplomatická tahanice nastala jen měsíc před klíčovým evropským summitem, na němž by britská premiérka Theresa Mayová ráda pokročila se zapeklitou otázkou hranice Severního Irska. Britové během posledních jednání předložili podkladové materiály pro jednání o budoucí podobě vzájemných vztahů, z nichž vyplývá, že by po brexitu chtěli s EU těsnou spolupráci v zahraniční politice a obraně.
