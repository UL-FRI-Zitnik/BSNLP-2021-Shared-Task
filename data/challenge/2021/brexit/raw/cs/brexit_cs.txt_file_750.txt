cs-750
cs
2018-03-23
http://euractiv.cz/clanky/budoucnost-eu/unijni-sedmadvacitka-se-shodla-na-tom-jake-vztahy-chce-mit-v-budoucnu-se-samostatnou-britanii/
Unijní sedmadvacítka se shodla na tom, jaké vztahy chce mít v budoucnu se samostatnou Británií

Evropská unie chce mít s Velkou Británií i po brexitu co nejužší vztah. Britové prý ale nemohou počítat s tím, že si po odchodu zachovají všechny výhody unijního členství nebo že si budou vybírat, co z dosavadních pravidel se jim hodí. Text dohody unijní sedmadvacítky předpovídá komplikace ve vzájemném obchodu.



Lídři 27 zemí EU dnes dopoledne potvrdili svůj společný pohled na to, co chtějí od začínajících rozhovorů s Londýnem o budoucnosti vztahů mezi EU a Británií po odchodu země z bloku. Schválení „vodítek“ pro toto jednání potvrdil na Twitteru předseda Evropské rady Donald Tusk. Smlouvu o budoucích vzájemných vztazích, o které se nyní začne vyjednávat, bude ovšem možné uzavřít až poté, co Británie na konci března 2019 z Unie vystoupí. Platit pak začne až po konci roku 2020, kdy podle dohody skončí následné přechodné období . Na základě dnes přijatých zásad připraví Evropská komise konkrétní směrnice pro unijního vyjednavače Michela Barniera a jeho tým. Mayová: Věřím, že v jednáních je teď nová dynamika. Přistupujeme k nim v duchu spolupráce a také budoucích možností. „Věřím, že v jednáních je teď nová dynamika. Přistupujeme k nim v duchu spolupráce a také budoucích možností,“ řekla v Bruselu novinářům britská premiérka Theresa Mayová , která se ovšem diskuse EU27 neúčastnila. Nyní si podle ní obě strany musí sednout a najít funkční řešení situace na hranici mezi Irskem a britským Severním Irskem a také podobu budoucího bezpečnostního a hospodářského partnerství. „Je v nejlepším zájmu našem i EU, abychom domluvili oboustranně výhodnou dohodu,“ dodala. Důraz na bezpečnost.
