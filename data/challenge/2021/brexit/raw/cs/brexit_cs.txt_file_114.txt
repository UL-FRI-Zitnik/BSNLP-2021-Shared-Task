cs-114
cs
2018-02-09
http://www.ceskatelevize.cz/ct24/svet/2385799-irsti-farmari-se-boji-brexitu-jen-na-oslabeni-libry-uz-prisli-o-miliardy-eur
Irští farmáři se bojí brexitu. Jen na oslabení libry už přišli o miliardy eur

Do Spojeného království míří každý rok víc než polovina irského exportu masa. Ročně to dělá v přepočtu přes 50 miliard korun. Nejen irské farmáře zajímá, jestli Británie bude po brexitu dodržovat stejná hygienická nebo veterinární pravidla jako doposud. Panují obavy, že britští obchodníci upřednostní lacinější dovoz z Brazílie, Austrálie nebo Ameriky, který ale nesplňuje unijní standardy. Zůstane trh otevřený? ptají se farmáři. „Pokud se od toho Británie odkloní, je nemožné, aby se nevrátila tvrdá hranice mezi severem a jihem Irska,“ říká irský farmář Angus Woods, který zastupuje zájmy 100 tisíc irských farmářů s dobytkem. Jeho tvář je známá po celém Irsku. Reklamní spoty s ním točil supermarket i mobilní operátor. Teď ho ale zaměstnává hlavně brexit. „Jen za prvních šest měsíců od hlasování o brexitu přišli irští farmáři s hovězím masem o 150 milionů eur kvůli oslabení libry,“ uvedl Woods. „Panuje tu nejistota, jestli britský trh bude dosažitelný, otevřený, zavedou se cla?“ podotkl.
