cs-210
cs
2018-02-05
http://euractiv.cz/clanky/obchod-a-export/mayova-celni-unii-rozhodne-nechceme-o-obchodnich-dohodach-si-budeme-rozhodovat-sami/
Mayová: Celní unii rozhodně nechceme! O obchodních dohodách si budeme rozhodovat sami

Britská premiérka Theresa Mayová má jasno. Celní unii jako alternativu ke členství po odchodu své země z Unie odmítá. A není sama.

Britská premiérka Theresa Mayová kategoricky odmítá jakýkoli druh celní unie s EU po brexitu. S odvoláním na vládní kruhy o tom dnes informují britská média. „Není naší politikou být v celní unii. Není naší politikou být v jakékoli celní unii,“ citoval zdroje z Downing Street například deník Podle těchto zdrojů musí Británie rovněž sama rozhodovat o tom, jaké podepíše dohody o volném obchodu se zbytkem světa. „Máme v Británii skvělé firmy a chceme posilovat jejich exportní příležitosti. Nechtěli bychom dělat něco, co tyto příležitosti omezí,“ citoval dále britský list. Ani jednou nohou v celní unii. Média několik dní spekulovala, že Londýn by mohl usilovat o částečné zachování celní unie, aby byl zajištěn volný pohyb zboží mezi Británií a Evropskou unií. Současně by ale měla země volnou ruku v uzavírání obchodních smluv se třetími zeměmi v oblasti služeb. Dalo by se tak údajně vyhnout i hraničním kontrolám mezi Severním Irskem a Irskou republikou, která zůstává členem EU. Budoucí vztahy mezi oběma částmi irského ostrova jsou jedny z nejspornějších otázek, které odchod Británie z Unie vyvolává. Takové řešení nyní Mayová odmítla, tvrdí britské listy. Premiérka nyní čelí ve své Konzervativní straně tlaku zastánců tzv. tvrdého brexitu. Dokonce se hovořilo o vzpouře v čele s ministrem zahraničí Borisem Johnsonem , pokud bude tento týden na vládě nastolen návrh o budoucím členství v celní unii. Do Londýna dnes zamířil hlavní unijní vyjednavač pro brexit Michel Barnier . S britským ministrem pro brexit Davidem Davisem má jednat mimo jiné o plánovaném přechodném období po odchodu Británie z EU.
