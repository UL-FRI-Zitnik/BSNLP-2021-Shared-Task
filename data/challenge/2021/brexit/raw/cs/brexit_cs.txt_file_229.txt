cs-229
cs
2018-01-30
https://www.tyden.cz/rubriky/zahranici/evropa/unikly-dokument-brexit-britanii-poskodi-at-bude-dohoda-jakakoli_465258.html
Uniklý dokument: brexit Británii poškodí, ať bude dohoda jakákoli

Odchod z Evropské unie Británii hospodářsky poškodí, ať už budou podmínky dohody, kterou s Bruselem uzavře, jakékoli. Podle serveru BuzzFeed News to vyplývá z dosud utajované analýzy, kterou vypracovaly britské úřady a kterou server získal. Kabinet premiérky Theresy Mayové dlouhodobě popírá, že by se zemi po brexitu mělo vést hůře. Podle mluvčího vlády uniklý dokument nebyl dokončený a schválený vládou. Britské hospodářství podle dokumentu datovaného lednem 2018, který nyní zveřejnil server BuzzFeed News, poroste pomaleji, ať už dojde k jakémukoli ze tří zkoumaných scénářů. Pokud by se Britům podařilo uzavřít s evropskou sedmadvacítkou komplexní dohodu o volném obchodu, byl by růst v následujících 15 letech podle uniklého dokumentu o pět procent nižší než v případě, že by k brexitu nedošlo. Pokud by Londýn s Bruselem neuzavřel žádnou dohodu a EU s Británií by následně obchodovaly na základě pravidel Světové obchodní organizace (WTO), klesl by ve stejném období oproti současnému odhadu růst dokonce o osm procent. I v případě, že by Mayová vyjednala přístup na jednotný trh prostřednictvím členství v Evropském hospodářském prostoru, růst by se snížil asi o dvě procenta, tvrdí uniklý dokument britské vlády. Negativně brexit v jakémkoli ze tří zkoumaných případů ovlivní podle serveru BuzzFeed News všechna odvětví britského hospodářství, nejvíce však průmysl chemický, textilní, potravinářský a automobilový. Mluvčí vlády dnes uvedl, že uniklý dokument byl v počáteční fázi zpracování, nebyl schválen vládou a zaměřoval se pouze na standardní scénáře. "Na dohodu ušitou na míru (Británii), o kterou vláda svou politikou usiluje, žádná z analýz vypracována nebyla," uvedl mluvčí. Podle náměstka ministra pro brexit Steva Bakera je zpráva serveru BuzzFeed News "selektivní interpretací předběžné analýzy" a "pokusem podkopat náš odchod z Evropské unie". Analýzu podle něj nevypracovalo ministerstvo pro brexit a dokument neměl ani zdaleka blízko ke schválení ministry vlády premiérky Mayové.
