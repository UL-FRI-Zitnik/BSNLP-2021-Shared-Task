cs-1299
cs
2018-04-03
https://archiv.ihned.cz/c1-66096450-brexit-je-krok-zpet-ale-londyn-zustane-srdcem-financniho-sveta-rika-cesky-sef-citibank-europe?utm_source=mediafed&utm_medium=rss&utm_campaign=mediafed
Brexit je krok zpět, ale Londýn zůstane srdcem finančního světa, říká český šéf Citibank Europe

Evropské banky se již zotavily z předchozí krize a přizpůsobily přísnějším požadavkům regulátorů. Náladu jim ale kalí chystaný odchod Velké Británie z Evropské unie. "Mrzí nás to, ale nedá se s tím nic dělat. Je to bohužel politická realita," uvádí v exkluzivním rozhovoru pro HN Zdeněk Turek, generální ředitel Citi­bank Europe. Nejvýše postavený Čech v globálním bankovnictví řídí z irského Dublinu obchody ve 21 zemích. Citibank Europe je součástí Citigroup, čtvrtého největšího ústavu podle hodnoty aktiv v USA. HN: Do jaké míry se může po odchodu Británie z Evropské unie změnit postavení Londýna v globálním finančním byznysu? Myslím, že Londýn zůstane klíčovým finančním centrem, a to z několika důvodů. Za prvé: jsou tam přítomny firmy nejenom z Evropy, ale i z Asie a USA. Takže to není o tom, že by po brexitu začal fungovat jenom pro Británii. Za druhé: Londýn má velké výhody. Samozřejmě jazyk a pak anglosaský právní systém, jenž se odvíjí od předchozích rozhodnutí soudů a tribunálů. Toto "common law", které v rámci EU platí ještě v Irsku, velice dobře podporuje uzavírání finančních transakcí. Třetí výhoda Londýna spočívá v tom, že má vynikající lidi schopné dělat specializované transakce. Infrastruktura kolem finančního byznysu je tam neobyčejně silná a nějaký čas potrvá, než se ji na potřebné úrovni podaří vybudovat jinde. Nikdo nemůže říci, co bude za takových 20 let. Ale s výhledem na pět deset let si troufnu říci, že Londýn bude nadále pokračovat jako významné finanční centrum. Bude-li Británie provádět dobrou makroekonomickou politiku, pak si myslím, že její hlavní město si svoji klíčovou úlohu zachová bez jakéhokoli časového omezení.
