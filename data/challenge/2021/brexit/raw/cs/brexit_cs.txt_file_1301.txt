cs-1301
cs
2018-02-16
https://zahranicni.ihned.cz/c1-66051110-z-navrhu-dohody-o-brexitu-zmizi-klauzule-o-trestech-za-poruseni-pravidel-vyjednavaci-britum-slibili-ze-ji-budou-mirnejsi
Z návrhu dohody o brexitu zmizí klauzule o trestech za porušení pravidel. Vyjednávači Britům slíbili, že budou mírnější

Evropská unie odstraní z návrhu dohody o brexitu klauzuli, která by v případě porušení pravidel umožňovala Evropské komisi omezit Británii během přechodného období přístup na části jednotného trhu. Ustanovení o trestech za porušení pravidel, které mělo za cíl vyhnout se zdlouhavému čekání na rozhodnutí unijních soudů, pobouřilo řadu konzervativních politiků v Británii. O podmínkách přechodného období by Londýn a Brusel měly začít jednat v březnu.

Evropská unie podle britské veřejnoprávní stanice BBC odstraní z návrhu dohody o odchodu Británie z evropského bloku klauzuli, která by umožňovala Evropské komisi omezit Británii během přechodného období přístup na části jednotného trhu, pokud by porušila dohodnutá pravidla. Informace o tomto ustanovení v návrhu dokumentu minulý týden přinesl list Financial Times a v Británii vyvolaly pobouření. Podle BBC unijní vyjednávači nyní slíbili Britům nové znění, které by odkazovalo na standardní proceduru takzvaného infringementu.

Londýn a Brusel by měly v březnu začít jednat o podmínkách přechodného období, které by mělo podle EU trvat od brexitu na konci března příštího roku do konce roku 2020. Podle EU by měla v tomto období platit v Británii nadále unijní pravidla, a to i nově přijatá. Na jejich podobu by ovšem Londýn neměl jako stát mimo EU již žádný vliv. Podle britských zastánců brexitu by se ze Spojeného království stal "vazalský stát" EU. Ustanovení o trestech za porušení pravidel, které se objevilo v návrhu dohody a které mělo za cíl vyhnout se zdlouhavému čekání na rozhodnutí unijních soudů, pobouřilo řadu konzervativních politiků v Británii. Podle BBC ale zástupci 27 unijních zemí na středeční schůzce Britům slíbili nové, méně přísné znění daného odstavce. Jak přesně bude vypadat, zatím není jasné. Minulý pátek hlavní unijní vyjednávač Michel Barnier uvedl, že dohoda o přechodném období není daná věc, neboť mezi postojem EU a Británie panují stále zásadní rozdíly. Britský ministr zahraničí Boris Johnson ve středu řekl, že by bylo "netolerovatelné a nedemokratické", kdyby Spojené království podléhalo zákonům EU i po brexitu, aniž by mělo právo se na nových normách jakkoli podílet.
