cs-245
cs
2018-02-02
http://zahranicni.eurozpravy.cz/eu/214539-prechodne-obdobi-po-brexitu-dohodu-s-eu-dojedname-za-sedm-tydnu-naznacila-mayova/
Přechodné období po brexitu? Dohodu s EU dojednáme za sedm týdnů, naznačila Mayová

"Za sedm týdnů budeme mít dohodu s Evropskou unií," uvedla Mayová v rozhovoru pro BBC s odkazem na jednání o přechodném období, které Britové označují jako období "implementační". Podle agentury Reuters se premiérka svým dnešním výrokem snažila zmírnit obavy, že dojednání dohody o přechodném období by mohlo zabrat mnohem více času. V pondělí Evropská unie oznámila, že nabídne Londýnu, aby po britském odchodu z bloku na konci března 2019 ještě do konce následujícího roku trvalo přechodné období. Během něj by v Británii nadále platilo unijní právo. Mluvčí britské vlády v pondělí v reakci na oznámení EU upozornil, že Londýn se s Bruselem "ve více než jednom bodě" chystané dohody o přechodném období neshoduje.

Poměrně tvrdé podmínky přechodného období v Británii vzbuzují emoce, především mezi zastánci takzvaného "tvrdého brexitu", tedy plného oddělení od unijních struktur. Jeho příznivci se obávají, že země se po opuštění bloku stane vazalem EU. Britská premiérka v dnešním rozhovoru s BBC také uvedla, že by chtěla vyjednat s unií takovou dohodu o volném obchodu, která by její zemi umožňovala uzavřít obchodní dohody i s jinými státy. Zopakovala rovněž, že nehodlá opustit svou funkci předsedkyně vlády, jak si přejí někteří její kritici.
