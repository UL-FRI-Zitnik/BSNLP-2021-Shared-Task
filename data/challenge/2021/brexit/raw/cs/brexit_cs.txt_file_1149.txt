cs-1149
cs
2018-01-11
https://www.denik.cz/ze_sveta/mayova-chce-do-25-let-skoncovat-s-plastovym-odpadem-aktivistum-se-nezavdecila.html
Mayová chce do 25 let skoncovat s plastovým odpadem. Aktivistům se nezavděčila

Britská premiérka Theresa Mayová prohlásila, že její vláda rozšíří poplatek za plastové tašky na všechny podniky a podpoří supermarkety ve vytváření takzvaných bezplastových nákupních uliček. "Myslím, že v příštích letech budou lidé šokováni tím, kolik zbytečného plastu jsme dovolili vyrábět, uvedla Mayová v proslovu, který cituje agentura AFP. Podle ní vláda zvažuje změnu daňového systému a zavedení poplatků za plastové předměty na jedno použití, jako jsou například jednorázové plastové obaly. Chce také, aby plastové předměty na jedno použití, například příbory, zmizely ze státních úřadů. 

Podle aktivistů je to ale málo. "Tento proslov byl propagován jako velký krok k řešení našeho problému s plasty, ale jeví se spíš jako nevyužitá příležitost. Zvláštní opatření, která v něm byla oznámena, neodpovídají rozsahu ekologické krize, jíž čelíme," uvedla Louise Edgeová, vedoucí kampaní za čistotu oceánů z britské pobočky mezinárodní ekologicko-aktivistické organizace Greenpeace. Podle šéfa britských liberálních demokratů Vince Cablea by měla Británie odstranit veškerý zbytný plastový odpad do roku 2042. Liberálně demokratická strana představuje čtvrtou nejsilnější stranu v britském Parlamentu.

Prounijní skupina Open Britain ve svém vyjádření varovala britskou veřejnost, že ambice týkající se větší vstřícnosti k životnímu prostředí může ohrozit Brexit, protože dojde k potenciálnímu oslabení přísné regulace EU. "Jde-li o to zvládnout vzrůstající tlak na životní prostředí, představuje Brexit větší výzvu než všechno, co jsme dosud v politice zažili," uvedla Open Britain. Podle mluvčího britské premiérky bude plán týkající se životního prostředí každých pět let opětovně přezkoumán a případně revidován.
