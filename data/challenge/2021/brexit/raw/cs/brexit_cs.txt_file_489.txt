cs-489
cs
2018-03-02
http://www.ceskatelevize.cz/ct24/svet/2406634-britska-premierka-chce-sirsi-a-hlubsi-dohodu-s-eu
Britská premiérka chce „co nejširší a nejhlubší“ dohodu s EU

V pozorně sledovaném vystoupení Mayová kromě jiného uvedla, že budoucí obchodní dohoda musí obsahovat zcela nezávislý arbitrážní mechanismus. Británie totiž podle ní odmítá jurisdikci evropského soudu. Důležitý podle Mayové bude trvalý dialog a konzultace obou stran. Premiérka také zdůraznila, že Británie bude mít zájem o úzké vazby s EU, pokud jde o nynější unijní standardy a regulace. Ty by i v budoucnu měly zůstat nejméně na stejné úrovni jako v EU. Umožnit to má hladký pohyb zboží přes hranici. Šéfka britské vlády ostatně zmínila možnost budoucího celního partnerství své země s Unií.

Potřeba bude nová dohoda o ochraně dat, upozornila Mayová, Británie však nebude součástí unijního jednotného digitálního trhu. Británie by mohla i po brexitu a konci následného časově omezeného přechodného období zůstat v některých unijních agenturách. Mayová zmínila například oblasti léčiv nebo chemického či leteckého průmyslu. Svobodnou a otevřenou obchodní soutěž by podle britské premiérky měly zajistit reciproční závazky obou stran. EU i Británie tedy musí mít zájem na udržení úzkých vazeb mezi občany, poznamenala. Smysl bude i nadále mít například vzájemné uznávání profesních kvalifikací. Premiérka na začátku své řeči v Londýně poděkovala všem, kdo v Británii nyní zasažené sněhovou bouří Emma pomáhají ostatním.
