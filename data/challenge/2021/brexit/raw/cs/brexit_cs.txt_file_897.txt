cs-897
cs
2018-04-09
http://zahranicni.eurozpravy.cz/eu/220250-druhe-referendum-vetsina-britu-chce-hlasovat-o-brexitove-dohode/
Druhé referendum? Většina Britů chce hlasovat o brexitové dohodě

Druhé referendum, ve kterém by se Britové o vystoupení z unie rozhodovali na základě podmínek, které vyjedná Mayová, by si podle průzkumu přálo 44 procent dotázaných. 36 procent respondentů další lidové hlasování odmítlo. Pokud by se druhé referendum skutečně konalo, zvítězili by se 44 procenty zastánci setrvání Británie v EU. Pro brexit by se vyslovilo o tři procentní body méně Britů.

Agentura YouGov průzkum provedla pro organizaci Best for Britain (Nejlepší pro Británii), která se staví proti brexitu. "Jediným demokratickým způsobem, jak zakončit tento proces (jednání o brexitu), je ujistit se, že poslední slovo budou mít lidé této země - nikoli poslanci napříč Evropou," uvedla ředitelka Best for Britain Eloise Toddová. Podle ní by měla britská vláda nechat lidi rozhodnout, zda chtějí, aby Británie opustila EU na základě vyjednané dohody, nebo v ní zůstala za současných podmínek. Dohoda o brexitu musí být hotova zhruba v říjnu, aby se stihl ratifikační proces do konce března 2019, kdy by měla Británie unii opustit. Už loni v prosinci britský parlament proti vůli Mayové prosadil dodatek k zákonu o vystoupení země z unie, který zákonodárcům poskytne rozhodující slovo o podobě brexitu.
