cs-1113
cs
2018-03-23
https://zpravy.tiscali.cz/eu-uz-ma-rozvodovou-smlouvu-pro-britanii-zhatit-ji-muze-i-cesko-310983
EU už má 'rozvodovou smlouvu' pro Británii. Zhatit ji může i Česko

Dohoda na podobě přechodného období, kterou umožnila britská kapitulace v některých klíčových otázkách při maratonských jednáních minulý víkend, dnes umožnila summitu EU27 soustředit se na výhled do budoucnosti. Pohled evropského bloku se ale od představy Londýna liší, a to třeba i v otázce, jakou by budoucí dohoda měla mít formu. Britská premiérka Theresa Mayová i dnes opakovala slova o "hlubokém a zvláštním hospodářském a bezpečnostním partnerství". Záměry schválené summitem EU27 naznačují podobu dohody o volném obchodu a několika dalších smluv, které by se týkaly právě třeba spolupráce v oblastech jako obrana, mezinárodní politika nebo bezpečnost a boj s terorismem a organizovaným zločinem. Čekání na ratifikaci. Fakticky dál platí, že ustanovení popisující podobu přechodného období do roku 2020 jsou součástí zatím neuzavřené "rozvodové smlouvy" popisující samotný brexit. Ačkoliv vyjednavači v práci na konečné podobě skoro 130 stránek právního textu výrazně pokročili, chybí dál shoda v některých oblastech, včetně například klíčové otázky režimu a pohybu zboží na hranici mezi Irskou republikou a Severním Irskem. Pro Londýn je přechodné období důležité, to dnes připomněla i premiérka Mayová. Dává totiž firmám v Británii více času a také jistotu, že je v budoucnosti čeká jen jedna změna a ta přijde až s koncem roku 2020. Do té doby bude země součástí unijního vnitřního trhu i celní unie. S dneškem ale přichází do rozhovorů "nová dynamika", věří britská premiérka. Na domluvu okolo konečné podoby smlouvy o spořádaném vystoupení Velké Británie z Evropské unie, tedy hlavně na řešení irské otázky, mají obě strany čas přibližně do října. Smlouva totiž bude muset ještě projít příslušným ratifikačním procesem. Chystá se "měkký" brexit.
