cs-1960
cs
2018-03-07
http://www.halonoviny.cz/articles/view/47249606
London City zatím brexit nijak neohrozil

. Rok před plánovaným odchodem Británie z Evropské unie plánují největší americké investiční banky najmout pro své pobočky v Londýně mnohem více zaměstnanců, než ve zbytku Evropy. Zřejmě tedy očekávají, že londýnské finanční centrum City i nadále zůstane jejich hlavním regionálním střediskem, alespoň v krátkodobém výhledu. Uvedla to agentura Reuters. Když si Britové v létě 2016 odhlasovali odchod z EU, analytici předpokládali masivní odliv pracovních míst v investičním bankovnictví z Londýna do konkurenčních měst v kontinentální Evropě. Samy banky varovaly, že zruší nebo přesunou z Londýna do kontinentální Evropy tisíce míst. Protože ale přetrvávají nejasnosti ohledně obchodních vztahů mezi Británií a EU po plánovaném brexitu, což má být 29. března příštího roku, největší banky plány na velký nábor v kontinentální Evropě zatím zřejmě nechávají u ledu a místo toho investují do svých zavedených kanceláří v Londýně. Na konci února nabízely banky JPMorgan, Morgan Stanley, Citigroup, Bank of America Merrill Lynch a Goldman Sachs celkem 1544 volných míst v Británii. V Dublinu, Frankfurtu a Paříži, tedy městech, o kterých se spekuluje, že přetáhnou místa ve finančnictví Londýnu, to bylo necelých 200 míst. Banky v Británii zaměstnávají zhruba 40 000 lidí. Banky se ke svým plánům odmítly oficiálně vyjádřit. Ředitel personální agentury Morgan McKinley Darren Burns uvedl, že v letošním roce se v Británii očekává ještě vyšší najímání nových zaměstnanců ve srovnání s loňským rokem. Také Anne Murphyová ze společnosti Odgers Berndtson uvádí, že americké investiční banky jsou v hledání nových zaměstnanců pro londýnské pobočky aktivnější než loni. Zdroje z bank potvrzují, že nejméně dvě z pěti bank v USA letos najímají více než loni. Současně však upozorňují, že nenajímají pouze investiční bankéře, ale také pracovníky pro IT a provoz. Americké banky uvedly, že Londýn téměř jistě zůstane jejich primárním centrem v Evropě bez ohledu na brexit. Důvodem je mimo jiné širší nabídka talentů, výhodnější právní a regulační rámec a anglosaská pracovní kultura. Současně však dodávají, že plány na přesun míst a najímání nových zaměstnanců se mohou měnit podle podoby dohody mezi Británií a Bruselem týkající se odvětví finančních služeb. (ici)
