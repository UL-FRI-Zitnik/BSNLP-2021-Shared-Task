cs-1950
cs
2018-05-10
http://www.halonoviny.cz/articles/view/47597606
Další facka Mayové

. Vláda britské konzervativní premiérky Theresy Mayové utrpěla v úterý večer další nepříjemnou porážku v horní komoře parlamentu, když její členové napříč politickými stranami de facto podpořili setrvání Británie v jednotném trhu po odchodu země z EU. Informují o tom britská média. O příslušném dodatku k vládnímu zákonu o brexitu teď budou muset hlasovat poslanci. Média označují výsledek úterního hlasování za šokující, senzační nebo za rebelii, protože stovka členů Sněmovny lordů - ať už vládní konzervativci či opoziční labouristé - hlasovali v přímém rozporu s oficiálním postojem svých stran. Premiérka Mayová i vůdce labouristů Jeremy Corbyn jednotný trh odmítají. Sněmovna lordů se podle ČTK vyslovila pro setrvání Británie v Evropském hospodářském prostoru (EHP). Ten kromě zemí EU zahrnuje i nečlenské státy Norsko, Island a Lichtenštejnsko a poskytuje přístup na jednotný trh s volným pohybem zboží, osob, služeb a kapitálu. (rom)
