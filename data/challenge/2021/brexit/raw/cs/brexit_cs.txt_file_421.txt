cs-421
cs
2018-03-01
http://zahranicni.eurozpravy.cz/eu/217085-mayova-tuskovi-zopakovala-vyhrady-proti-navrhu-dohody/
Mayová Tuskovi zopakovala výhrady proti návrhu dohody

Média o tom informovala kancelář premiérky. Mayová údajně s Tuskem hovořila také o svém pátečním projevu, v němž by měla více rozvést britské návrhy týkající se podoby budoucích vztahů s Evropskou unií. Unijní návrh právního textu rozvodové smlouvy vyvolal mezi zastánci brexitu velké vášně, neboť počítá s variantou, v níž by Severní Irsko v zásadě zůstalo součástí evropské bezcelní zóny, pakliže by Londýn nenavrhl schůdnější řešení. Tusk před dnešní schůzkou avizoval, že Britové musí přijít s "lepším nápadem" ohledně režimu na irské hranici. Mayová dnes šéfovi Evropské rady zopakovala to, co uvedla ve středu britským poslancům, tedy, že první verze dohody je nepřijatelná, protože by její uplatnění podkopalo společný britský trh a ústavní celistvost Spojeného království. Londýn údajně nechce otázku Severního Irska řešit samostatně, nýbrž "v rámci obecného vztahu mezi Británií a EU". Velká očekávání nyní vzbuzuje páteční projev premiérky, který bude podle agentury Reuters zaměřen na "ambiciózní ekonomické partnerství", jehož chce Mayová s Bruselem dosáhnout. Kancelář premiérky po schůzce s Tuskem uvedla, že jednání bylo "pozitivní a konstruktivní".
