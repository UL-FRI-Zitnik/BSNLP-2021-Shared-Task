cs-236
cs
2018-01-20
http://zahranicni.eurozpravy.cz/eu/213216-eu27-nedovoli-tresnicky-na-dortu-unijni-pravo-ma-v-britanii-platit-do-konce-roku-2020/
EU27 nedovolí "třešničky na dortu", unijní právo má v Británii platit do konce roku 2020

Plyne to z návrhu dodatečné směrnice pro vyjednávání o brexitu, který vypracovali unijní diplomaté a o kterém budou 29. ledna jednat ministři unijních zemí na Radě pro všeobecné záležitosti. Summit EU v prosinci potvrdil možnost posunu rozhovorů mezi EU a Británií do druhé fáze, tedy k budoucím vztahům a zhruba dvouletému přechodnému období, které si přeje Londýn. Unijní vyjednavač Michel Barnier k jednání o tomto přechodném období potřebuje dodatečný mandát a směrnice, kterou tento týden probírali diplomaté je pro něj podkladem.

Možnost kontrolovat pohyb na britských hranicích byl jedním z klíčových požadavků těch, kdo v referendu v roce 2016 rozhodli o odchodu Británie z bloku. Návrh nové vyjednávací směrnice ale předpokládá, že nová pravidla ochrany práv občanů EU v Británii po brexitu, na jejichž rámcové podobě se už vyjednavači dohodli, by platila až po konci přechodného období. V této souvislosti bývá uváděn konec roku 2020. Do té doby by mělo na britských ostrovech plně platit evropské právo, ačkoliv Británie už - jako země mimo EU - nebude mít možnost účastnit se jednání v unii o jeho novelách a změnách. Směrnice také upozorňují, že dál trvá princip nedělitelnosti čtyř svobod souvisejících s jednotným trhem EU a britská strana si nemůže vybírat "třešničky na dortu". "Nečlen EU, který nemá stejné závazky jako členská země, nemůže mít stejná práva a těšit se stejným výhodám, jakým se těší člen," uvádí návrh dodatečné směrnice pro Barniera.
