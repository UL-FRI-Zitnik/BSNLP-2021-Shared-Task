cs-233
cs
2018-02-05
http://ekonomika.eurozpravy.cz/evropa/214762-mayova-zavrhla-celni-unii-s-eu-po-brexitu-to-muze-zkomplikovat-irsky-problem/
Mayová zavrhla celní unii s EU po brexitu, to může zkomplikovat irský problém

. 5. února 2018, 12:04 Autor: EuroZprávy.cz / ČTK. Londýn - Britská premiérka Theresa Mayová rázně odmítá jakýkoli druh celní unie s EU po brexitu. Média předtím spekulovala, že Londýn by mohl usilovat o částečné zachování celní unie, aby byl zajištěn volný pohyb zboží mezi Británií a Evropskou unií. Současně by ale měla země volnou ruku v uzavírání obchodních smluv se třetími zeměmi v oblasti služeb.




Podle původních informací by Londýn mohl usilovat o částečné zachování celní unie. Dalo by se tak údajně vyhnout i hraničním kontrolám mezi Severním Irskem a unijním Irskem, což je jedna z nejspornějších otázek, které odchod Británie z EU vyvolává. Takové řešení nyní Mayová odmítla. Premiérka čelí tlaku zastánců tvrdého ukončení vztahů s Bruselem ve své Konzervativní straně. Dokonce se hovořilo o vzpouře v čele s ministrem zahraničí Borisem Johnsonem, pokud bude tento týden na vládě nastolen návrh o budoucím členství v celní unii.
