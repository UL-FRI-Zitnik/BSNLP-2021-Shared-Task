cs-1405
cs
2018-02-20
https://domaci.ihned.cz/c1-66055280-cesko-bude-muset-po-brexitu-vice-prispivat-do-unijniho-rozpoctu-rika-ministryne-financi-schillerova?utm_source=mediafed&utm_medium=rss&utm_campaign=mediafed
Česko bude muset po brexitu více přispívat do unijního rozpočtu, říká ministryně financí Schillerová

Za hodně reálné považuje v této chvíli česká ministryně financí v demisi Alena Schillerová to, že Česká republika po roce 2020 kvůli britskému odchodu z Evropské Unie zvýší své každoroční příspěvky do unijního rozpočtu. Novinářům to v úterý řekla v Bruselu po jednání s kolegy z dalších evropských zemí. Diskuse o příštím víceletém finančním rámci Evropské Unie, tedy dlouhodobém rozpočtovém výhledu unie, však podle ní nyní teprve začínají. "My teď momentálně počítáme, kolik bude výnos DPH a dalších daní a náš podíl. Osobně se kloním k tomu, že to je hodně reálné, že ten podíl budeme muset zvýšit. Ale jaká to budou procenta, jaká výše, to vám v této chvíli neřeknu," poznamenala. Když byl na konci ledna v Bruselu český premiér Andrej Babiš, stavěl se k možnosti zvýšit český příspěvek spíše odmítavě. O budoucí podobě evropských peněz budou - kromě jiných témat - v pátek hovořit šéfové států a vlád 27 unijních zemí na neformální schůzce v Bruselu. Diskuse ale naplno začnou v květnu, na jehož počátku chce Evropská komise přijít s první konkrétní představou unijního financování po roce 2020.
