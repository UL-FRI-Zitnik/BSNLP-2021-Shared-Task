cs-1293
cs
2018-01-22
https://archiv.ihned.cz/c1-66023860-brexit-boli-jeho-prinos-zustava-v-mlze?utm_source=mediafed&utm_medium=rss&utm_campaign=mediafed
Brexit bolí, jeho přínos zůstává v mlze

Britové šetří. V prosinci například klesly útraty za zboží pro domácnost o pět procent. Výsledky jsou do značné míry ovlivněny listopadovým svátkem slev Black Friday, hlavní příčinou ochabování poptávky je ale inflace, s níž nedrží krok růst platů. K tomu se přidává obava ze zvyšování úroků, které zadluženým domácnostem dál omezí rozpočty. Ceny v britských obchodech jsou dnes o tři procenta vyšší než loni. Tak vysokou inflaci nyní nemá žádná z nejvyspělejších ekonomik světa. Šéf Bank of England přitom soudí, že inflace ještě neřekla poslední slovo. Růst cen, který podle britské centrální banky bude brzdit poptávku i letos, je zatím nejzjevnějším důsledkem brexitu, pro nějž se obyvatelé Spojeného království rozhodli předloni v květnu. Za poslední dva roky totiž libra oproti euru klesla o 16 procent (přičemž většina propadu připadá na období od referenda), což je skok, který dovozci ani obchodníci nemohli ustát bez zdražování. Ceny tak rostou i při slabší poptávce. A pohled dál do budoucnosti? Experti se obávají další ztracené dekády a revidují své výhledy. HDP na hlavu má být podle Úřadu pro rozpočtovou zodpovědnost v roce 2021 o 3,5 procenta nižší, než s čím počítaly předbrexitové kalkulace.
