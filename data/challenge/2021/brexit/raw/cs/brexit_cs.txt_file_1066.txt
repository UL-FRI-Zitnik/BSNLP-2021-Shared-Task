cs-1066
cs
2018-06-12
http://zahranicni.eurozpravy.cz/eu/227185-mayova-se-muze-oddechnout-britska-vlada-zatim-vyhrava-hlasovani-o-zakonu-o-brexitu/
Mayová se může oddechnout? Britská vláda zatím vyhrává hlasování o zákonu o brexitu

Dolní sněmovna britského parlamentu dnes smetla ze stolu osm dodatků a mezi nimi například i požadavek na odstranění pevného data vystoupení Británie z EU ze zákona o brexitu. Neschválila ani požadavek lordů na rozšíření pravomoci parlamentu pro odmítnutí konečné dohody o brexitu. Zamítnuto bylo například zavedení kontrolního mechanismu nad vládou při převádění unijních zákonů v zákony domácí. Poslanci se také vyslovili proti vyjmutí přesného data brexitu ze zákona o vystoupení z unie. Dodatek zamítli většinou 25 hlasů a datum, jímž je 29. březen 2019, se tak do zákona vrátí. Pevného data brexitu se týkaly ještě další dva z dodatků.

Za významné vítězství se označuje výsledek rozhodování o možnosti posílit vliv parlamentu na znění konečné dohody o vystoupení. Podle navrženého dodatku měl mít parlament možnost odmítnout brexitovou dohodu vyjednanou vládou a Evropskou unií. Postupně se bude dnes a také ve středu hlasovat o 15 navržených dodatcích. Vláda vyzvala poslance, aby návrhy zamítli, protože by jí to ztížilo jednání o vystoupení země z Evropské unie.
