cs-1433
cs
2018-01-31
https://echo24.cz/a/SW2kB/rezignovat-nehodlam-chci-zajistit-uspesny-brexit-prohlasila-mayova
Rezignovat nehodlám, chci zajistit úspěšný brexit, prohlásila Mayová

Britská premiérka Theresa Mayová při své středeční cestě do Číny oznámila, že nehodlá rezignovat, jak si přejí někteří její kritici. Zdůraznila přitom, že chce pro Británii zajistit úspěšné vystoupení z EU, neboli brexit, a zavést reformy v domácí politice. Informovala o tom agentura Reuters. Mayová ve středu zahajuje svou třídenní návštěvu Číny, při které se mimo jiné setká s čínským prezidentem Si Ťin-pchingem. Věnovat se bude zejména obchodní spolupráci obou zemí. V uplynulých dnech se Mayová stala terčem kritiky z řad některých členů její Konzervativní strany. Euroskeptici ji viní z připravování umírněného brexitu, zatímco proevropští politici tvrdí, že ohrožuje britskou ekonomiku. Podle dalších kritiků je její domácí politika nedůsledná. „Už jsem vám dříve řekla, že se nevzdávám. Mám tady dlouhodobé závazky,“ uvedla Mayová v rozhovoru s novináři na palubě letadla při své cestě do Číny. „Závazky se týkají dohody o brexitu a toho, abychom zajistili, že budeme mít kontrolu nad našimi penězi, zákony a hranicemi a také, že budeme moci uzavírat obchodní dohody se zbytkem světa. Rovněž se to týká domácí politiky,“ dodala. Hlavním cílem při premiérčině návštěvě Číny podle agentury Reuters bude zajistit Británii lepší přístup k čínskému trhu a časem také dohodu o volném obchodu. Britští konzervativní zákonodárci podle tisku napsali už několik dopisů, v nichž oznámili, že k premiérce nemají důvěru, což vyústilo v spekulace o jejím možném odstoupení. Komise, která dopisy obdržela, neuvedla jejich počet. Budoucnost Mayové ve funkci premiérky začala být předmětem spekulací už loni poté, co riskovala a vyhlásila volby s cílem posílit mandát své strany, ale následně konzervativci přišli o většinu v parlamentu. Mayová loni v Japonsku při návštěvě, na níž se, podobně jako tomu bude v Číně, věnovala obchodním vztahům, řekla, že se nevzdá a bude usilovat o post premiérky ve volbách v roce 2022.
