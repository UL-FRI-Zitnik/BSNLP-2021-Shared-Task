cs-453
cs
2018-02-23
http://euractiv.cz/clanky/aktualne-v-eu/brexit-ohrozuje-mir-v-severnim-irsku-rika-sefka-strany-sinn-fein/
Brexit ohrožuje mír v Severním Irsku, říká nová šéfka strany Sinn Féin

Plánovaný odchod Británie z Evropské unie ohrožuje podle nové předsedkyně strany Sinn Féin mír v Severním Irsku. Mary Lou McDonaldová to dnes řekla novinářům během své návštěvy v Londýně. Velkopáteční mírová dohoda, která v roce 1998 ukončila desetiletí násilí mezi katolíky a protestanty v Severním Irsku, a brexit jsou podle irské političky neslučitelné. „Ať už bude brexit tvrdý nebo měkký, představuje jasnou a bezprostřední hrozbu pro hospodářské, sociální a politické fungování Irska jako celku,“ řekla. Příznivci tvrdého brexitu usilují o jasné zpřetrhání všech vazeb Británie s EU, zastánci měkkého brexitu by chtěli zůstat v co nejužším partnerství s evropskou sedmadvacítkou. Jedním z hlavních sporných témat v jednáních o odchodu Británie z EU, který by měl nastat 29. března příštího roku, je podoba hranice mezi Irskou republikou, která zůstane členem EU, a Severním Irskem, které spolu se zbytkem Spojeného království Unii opustí. Řada lidí se obává, že by obnovení hranic na ostrově mohlo vést k zvýšenému napětí mezi separatisty a unionisty v Severním Irsku. Snahy některých zastánců tvrdého brexitu revidovat Velkopáteční dohodu označila dnes McDonaldová za „hluboce šokující a hluboce, hluboce nezodpovědné“. Na základě Velkopáteční dohody se o vládu v Severním Irsku dělí dvě největší strany – katolická Sinn Féin a protestantská Demokratická unionistická strana (DUP). Od rozpadu předchozího kabinetu už ovšem uplynul více než rok a stranám se stále nepodařilo vytvořit vládu novou. Osmačtyřicetiletá McDonaldová převzala na počátku února křeslo předsedkyně strany Sinn Féin, která působí v Irsku i Severním Irsku, po dlouholetém předsedovi Garrym Adamsovi . Je příslušnicí generace, která se již přímo nezapojila do třicetiletého konfliktu v Severním Irsku.
