cs-354
cs
2018-03-19
https://zpravy.idnes.cz/brexit-vyjednavaci-tymy-eu-britanie-michel-barnier-david-davis-p7b-/zahranicni.aspx?c=A180319_144230_zahranicni_hm1#utm_source=rss&utm_medium=feed&utm_campaign=zpravodaj&utm_content=main
Shoda na brexitu. Vyjednávací týmy vyřešily velkou část dohody

Šéf unijního vyjednávacího týmu Michel Barnier a britský vyjednávač David Davis novinářům v pondělí řekli, že se týmy z větší části shodly na dohodě o vystoupení Velké Británie z EU. (19. března 2018) | foto: ČTK Finální shodu se podle obou vyjednávačů podařilo nalézt ohledně textu těch částí dohody, které se týkají finančního vyrovnání britských závazků, práv občanů EU v Británii po brexitu, několika dalších bodů, ale především také podoby časově omezeného přechodného období, o které Londýn požádal.



Britská strana zde ustoupila a ustanovení týkající se zachování práv se nakonec budou vztahovat i na ty občany EU, kteří do Británie dorazí za přechodného období. Podle britského vyjednávače Davida Davise bude přechodné období trvat do konce roku 2020. „Zavázali jsme se v tomto období spolupracovat v dobré víře a dál uznávat princip upřímné a loajální kooperace,“ poznamenal Barnier. V přechodném období bude Británie součástí celní unie i jednotného trhu, nebude však už zastoupena v orgánech EU. Podle Davise tak dává nyní dosažená domluva jistotu firmám o tom, co přijde po britském odchodu z EU na konci března 2019, neboť budou dál platit všechna nynější evropská pravidla i mezinárodní dohody. Případné spory mezi Londýnem a Bruselem bude řešit nově ustavený výbor. „Náš hlas bude v přechodném období slyšet a naše zájmy chráněny,“ řekl Davis.
