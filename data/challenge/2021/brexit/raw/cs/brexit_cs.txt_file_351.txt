cs-351
cs
2018-03-29
https://zpravy.idnes.cz/eu-britanie-brexit-rozvod-vyjednavani-dh5-/zahranicni.aspx?c=A180329_115141_zahranicni_vekr#utm_source=rss&utm_medium=feed&utm_campaign=zpravodaj&utm_content=main
Britský rozvod s EU je v půlce, diplomaté se přou hlavně o irskou hranici

„Posunuli jsme se. Teď už existuje přinejmenším obrys toho, jak bude vypadat třeba přechodné období,“ říká Fabian Zuleeg z bruselského Střediska evropských politik. Obě strany nyní dohánějí několik ztracených měsíců. Britové totiž po loňském formálním oznámení, že opouští EU v souladu s článkem 50 unijních smluv, řešili komplikovanou vnitropolitickou situaci.



Vyjednavači EU a Londýna Michel Barnier a David Davis však před deseti dny oznámili shodu na velké části textu, „rozvodové dohody“, jejíž oficiální název je Dohoda o vystoupení Spojeného království Velké Británie a Severního Irska z Evropské unie a Evropského společenství pro atomovou energii. Na společné tiskové konferenci na začátku minulého týdne Barnier s Davisem ukázali návrh textu dohody s mnoha zeleně zabarvenými odstavci, na kterých se už obě strany shodly. Týkají se práv občanů EU v Británii a Britů v EU po brexitu, vyrovnání britských finančních závazků a právě také přechodného období. Přechodné období má uklidnit hospodářství. Na přechodném období, které potrvá od britského odchodu z unie v březnu 2019 až do konce roku 2020, má britská strana výrazný zájem, především ve snaze uklidnit podnikatelskou a finanční sféru. Aby dohody dosáhl, ustoupil Londýn od většiny svých původně deklarovaných představ.
