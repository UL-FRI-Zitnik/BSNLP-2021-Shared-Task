cs-1000
cs
2018-04-17
https://www.euro.cz/byznys/avast-miri-na-londynskou-burzu-chce-ziskat-az-200-milionu-dolaru-1401634#utm_source=euro&utm_medium=selfpromo&utm_campaign=eurorss
Avast vstoupí na londýnskou burzu, chce získat 200 milionů dolarů

Globální nabídka akcií bude směřovat k institucionálním investorům v Británii i dalších zemích mimo USA. Celkově by se měly obchodovat akcie odpovídající čtvrtině základního kapitálu společnosti. Avast plánoval primární nabídku akcií (IPO) již v roce 2012, kvůli podmínkám na trhu však od plánu ustoupil. Avast podle zdroje agentury Reuters doufá, že kromě 200 milionů dolarů z primární nabídky získá také dalších 800 milionů dolarů prostřednictvím sekundárního prodeje akcií. Bezpečnostní produkty Avastu loni v prosinci využívalo asi 435 milionů zákazníků, z toho 290 milionů na osobních počítačích, zbytek na mobilních zařízeních. Téměř polovina uživatelů je v Evropě, na Blízkém východě a v Africe, třetina v Americe. Avast loni zvýšil konsolidované výnosy o 91 procent na 653 milionů dolarů. Proti zisku 25 milionů dolarů v roce 2016 se však loni propadl do ztráty 34 milionů dolarů. Provozní zisk vzrostl čtyřnásobně na 124 milionů dolarů. Šéf Avastu Steckler: Avast jako firma z technologického sektoru by podle Martina Vlčka z BH Securities mohla v IPO investory zaujmout. „Problémy největších firem v oboru typu Facebook, Amazon či Alphabet se většiny ostatních technologických firem netýkají a sektor jako celek dosahuje velmi silných růstů tržeb a zisků na akcii, takže Avast by mohl být zajímavou novinkou,“ uvedl. Pozitivní podle něj je, že Avast očekává, že jím vydané akcie budou akceptovatelné pro začlenění do britských akciových indexů FTSE UK.
