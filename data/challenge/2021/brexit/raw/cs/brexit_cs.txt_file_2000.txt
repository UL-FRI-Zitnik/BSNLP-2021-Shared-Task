cs-2000
cs
2018-03-26
http://www.halonoviny.cz/articles/view/47359007
K problémům brexitu

. Vyjednávání mezi Spojeným královstvím Velké Británie a Severního Irska a Evropskou unií ohledně tzv. brexitu samozřejmě pokračují, leč vyjednavači před sebou od počátku valí několik balvanů, které jim ne a ne z cesty. Britská premiérka Theresa Mayová držela počátkem března v Londýně k brexitu »třetí zásadní řeč« (tu první měla ve Florencii na podzim minulého roku), kterou potvrdila, že jejím největším problémem zůstává budoucí vztah Velká Británie - Irsko - Severní Irsko, a že tento problém se zdá být momentálně neřešitelným bez ohledu na počet »zásadních« projevů. Už řadu měsíců jedná Brusel s Londýnem ohledně modalit vystoupení Spojeného království z EU, přičemž vyjednávání má v rukou Brusel - už jen proto, že po ztrátě parlamentní většiny je britská vláda slabá a rozhádaná. V prosinci minulého roku byl oběma stranami podepsán tzv. politický dokument, na jehož základě pak Evropská rada schválila zahájení druhé fáze.
