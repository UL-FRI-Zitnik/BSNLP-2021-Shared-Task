cs-341
cs
2018-06-01
https://zpravy.idnes.cz/brexit-francie-nigel-lawson-dpm-/zahranicni.aspx?c=A180601_091206_zahranicni_mko#utm_source=rss&utm_medium=feed&utm_campaign=zpravodaj&utm_content=main
Lídr kampaně za brexit chce žít ve Francii, označili ho za pokrytce

Nigel Lawson se snaží získat povolení k pobytu ve Francii, bývalého šéfa jedné z kampaní za odchod Velké Británie z Evropské unie kvůli tomu označili za pokrytce. Lawson se nebojí, že by mu dokument nevydali. Evropu prý miluje, v Evropské unii ale smysl nevidí.



„Bývalý kancléř vypadá jako pokrytec,“ reagoval předseda proevropské skupiny Best for Britain Paul Butters. „Zdálo se, že pro Lawsona nebyla žádná cena příliš vysoká za odchod. Po téhle zprávě to ale vypadá, že tu cenu zaplatí jiní, zatímco bývalý kancléř se bude slunit ve svém luxusním bydlišti ve Francii,“ dodal. Informovaly o tom noviny pro Brity žijící ve Francii. The Conexion Lawson stál před britským referendem v létě 2016 v čele kampaně Vote Leave. Zároveň v rozhovoru deníku The Guardian řekl, že „miluje Evropu“. „Proto žiju ve Francii,“ uvedl někdejší politik, který bydlí na jihozápadě Francie. EU ale podle něj v dnešní době nemá žádný smysl a členství v ní nikdy nedávalo smysl po ekonomické stránce. Odchodem Británie z Unie zanikne právo občanů členských zemí žít v Británii a naopak. Obě strany uvádí, že chtějí zachovat práva svých emigrantů, ale nad osudem tří milionů občanů EU žijících v Británii a milionu Britů žijících v zemích EU stále visí některé otázky. Britům ve Francii se podle The Guardian doporučuje, aby si preventivně opatřili pobytovou kartu.
