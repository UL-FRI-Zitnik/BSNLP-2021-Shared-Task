cs-350
cs
2018-02-05
https://ekonomika.idnes.cz/evropska-unie-brexit-cesi-platby-d4q-/eko_euro.aspx?c=A180205_165026_eko_euro_rts#utm_source=rss&utm_medium=feed&utm_campaign=ekonomikah&utm_content=main
EU žádá kvůli brexitu vyšší platby do rozpočtu, Česko o tom bude jednat

Resort uvedl, že český postoj vychází ze schválené pozice vlády ČR k rozpočtu EU po roce 2020. To, zda Česko vyšší objem rozpočtu EU skutečně podpoří, bude podle něj záležet na struktuře výdajů budoucího rozpočtu EU. O údajném vyjádření podpory informoval v pátek šéf úřadu maďarského premiéra Viktora Orbána János Lázár. Sdělil to po jednání ministrů zemí visegrádské skupiny (V4) a zástupců Bulharska, Chorvatska, Rumunska a Slovinska s eurokomisařem pro rozpočet Günterem Oettingerem. Bulharsko, které toto pololetí Unii předsedá, ale o několik hodin později odmítlo, že by takový závazek přijalo. Babiš je ke zvýšení plateb do EU skeptický. „Dle našich informací na jednání zemí V4 a čtyř dalších zemí v Budapešti dne 2. února nezazněla od všech těchto zemí automatická podpora navýšení rozpočtu EU. Obecně tyto země možnost do budoucna a priori neodmítají, jsou otevřeny o ní diskutovat,“ řekl v pondělí Jakub Vintrlík z tiskového oddělení ministerstva. Premiér v demisi Andrej Babiš (ANO) se minulé pondělí v Bruselu v rozhovoru s novináři k možnému zvýšení plateb stavěl skepticky. Připomínal, že v důsledku obnoveného hospodářského růstu Unie znamená i nezměněná procentuální hodnota příspěvku v absolutních číslech více peněz. Británie, která je čistým plátcem do společné unijní kasy, z EU odchází v březnu 2019, své závazky ale bude zřejmě plnit až do konce stávajícího víceletého finančního období o rok později. Každoroční příspěvky členských států do rozpočtu EU činí maximálně jedno procento evropského hrubého národního důchodu (HND).
