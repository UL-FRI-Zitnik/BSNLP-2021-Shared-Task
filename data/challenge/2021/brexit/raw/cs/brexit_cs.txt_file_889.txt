cs-889
cs
2018-04-11
http://zahranicni.eurozpravy.cz/eu/220429-britsti-euroskeptici-se-chystaji-vybudovat-muzeum-brexitu/
Britští euroskeptici se chystají vybudovat muzeum brexitu

. 11. dubna 2018, 09:03 Autor: EuroZprávy.cz / ČTK. Londýn - Britští euroskeptici se chystají vybudovat muzeum brexitu. Lidé mají posílat fotografie, reklamní placky a plakáty či osobní předměty, k nimž se váže nějaký příběh spojený s "bojem za nezávislost" Británie na Evropské unii.

Předměty mohou podle organizátorů pocházet i z jiných zemí než z Británie a darovat je mohou i zastánci setrvání Británie v Evropské unii. "Chceme vyprávět úplný příběh," stojí na stránkách muzea. Podle Gawaina Towlera, bývalého mluvčího protievropské Strany nezávislosti Spojeného království (UKIP) existuje množství institucí, které se věnují evropské integraci, téměř žádná ale nestojí na straně jejích odpůrců. 

"Neočekávejte, že se muzeum otevře v brzké době. Bude to trvat několik let," upozorňují organizátoři na stránkách projektu. Towler má poněkud jasnější představu, podle něj by první návštěvníci mohli do muzea brexitu zavítat "za dva až tři roky". Británie Evropskou unií opustí 29. března příštího roku. Členem Evropských společenství (ES), předchůdce EU, se stala v roce 1973.
