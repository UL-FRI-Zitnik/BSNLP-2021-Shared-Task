cs-1084
cs
2018-05-02
http://zahranicni.eurozpravy.cz/eu/222844-dalsi-rana-pro-mayovou-v-souvislosti-s-brexitem-ve-snemovne-lordu-utrpela-dalsi-porazku/
Další rána pro Mayovou: V souvislosti s brexitem ve Sněmovně lordů utrpěla další porážku

. 2. května 2018, 21:05 Autor: EuroZprávy.cz / ČTK. Londýn - Britská premiérka Theresa Mayová dnes utrpěla v horní komoře parlamentu další ze série porážek v souvislosti s plánovaným odchodem země z Evropské unie. Sněmovna lordů schválila dodatek, který dává parlamentu pravomoc zastavit takzvaný brexit, pokud by vedl k zavedení přísného režimu na hranici s Irskem.

Jaký bude osud dodatku, je ale nejisté. Dolní komora, ve které mají konzervativci premiérky Mayové těsnou většinu, může totiž rozhodnutí nevolené Sněmovny lordů přehlasovat. Sněmovna lordů schválila dodatek poměrem 309 ku 242 hlasům. V uplynulých několika týdnech horní komora parlamentu podpořila již několik dodatků k zákonu o brexitu, který letos v lednu přijala Dolní sněmovna. Požaduje v nich například setrvání Spojeného království v celní unii s EU nebo zachování práv pracovníků či zákazníků podle unijních standardů.

Severní Irsko, které je stejně jako Anglie, Skotsko a Wales součástí Spojeného království, bude po brexitu jediným regionem, který bude mít přímou hranici s EU. Otázka režimu, jaký na ní bude panovat, je jedním z hlavních sporných bodů při jednání o odchodu Británie z EU. Obě strany v minulosti vyjádřily přání, aby režim na hranici mezi Severním Irskem a Irskou republikou byl co nejmírnější. Na konkrétní podobě řešení se EU s Británií ale zatím nedohodla.
