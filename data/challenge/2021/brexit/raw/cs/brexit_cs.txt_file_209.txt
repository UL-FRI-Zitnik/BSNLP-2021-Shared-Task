cs-209
cs
2018-02-01
http://euractiv.cz/clanky/aktualne-v-eu/po-brexitu-uz-u-nas-nebudou-mit-prichazejici-unijni-obcane-stejna-prava-rika-britska-premierka/
Po brexitu už u nás nebudou mít přicházející unijní občané stejná práva, říká britská premiérka

Od března 2019 čeká Velkou Británii přechodné období, kdy bude stát mimo EU, ale bude muset respektovat její předpisy. Občané zemí EU, kteří do Británie přijdou v tomto období, už by neměli mít stejná práva jako ti, kdo se v zemi usadí před brexitem. Chce to premiérka Mayová, ale Unie to odmítá.

Občané Evropské unie, kteří přicestují do Británie v přechodném období po vystoupení země ze společenství, nezískají stejná pobytová a jiná práva jako ti, co do země přesídlili před brexitem. Během návštěvy v Číně to dnes řekla britská premiérka Theresa Mayová . Zástupci EU její představu odmítli. „Říkám jasně, že je rozdíl mezi lidmi, kteří přišli před tím, než opustíme EU, a těmi, kdo přijdou a vědí, že Británie již není členem Unie,“ citovala Mayovou agentura Reuters. Ministři zahraničí ostatních zemí EU chtějí, aby unijní občané měli v Británii plná práva, i když do země přijedou až během přechodného období od března 2019 do konce roku 2020. Ve hře není jen právo neomezeného pobytu, ale i přístup ke vzdělání a sociálnímu zabezpečení, včetně příspěvků na děti, napsal server listu Financial Times. Premiérka slíbila, že bude bojovat proti návrhům přiznat občanům EU plná práva v Británii, když se do ní dostanou poté, co země osmadvacítku opustí. Mluvčí Mayové vzápětí sdělil, že spor je věcí vyjednávání. Koordinátor evropského parlamentu pro brexit Guy Verhofstadt představy Mayové odmítl. „O právech občanů (EU) během přechodného období nelze vyjednávat,“ citoval jej server BBC. Aby přechodné období fungovalo, nemohou podle něj pro občany EU platit dvě různé sady práv. EU již dříve označila zachování volného pohybu osob a záruku jejich práv za podmínku, aby Británii zůstal během přechodného období volný přístup na evropský jednotný trh. Spojitost těchto věcí dnes v reakci na Mayovou znovu zdůraznil místopředseda Evropské komise Valdis Dombrovskis. Sedmadvacet zemí EU , že po odchodu Británie nabídne zemi přechodné období v délce 21 měsíců, tedy do 31. prosince 2020. V Británii má podle představ Bruselu během něj platit unijní právo, včetně nově přijatých pravidel a jurisdikce evropského soudu. Británie ale jako stát mimo EU již nebude mít zastoupení v unijních institucích a jejím rozhodovacím procesu.
