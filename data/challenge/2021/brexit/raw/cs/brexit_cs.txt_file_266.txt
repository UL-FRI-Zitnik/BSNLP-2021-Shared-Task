cs-266
cs
2018-02-01
http://zahranicni.eurozpravy.cz/eu/214436-mayova-brexit-ztizi-pobyt-v-britanii-nove-prichozim-obcanum-eu/
Mayová: Brexit ztíží pobyt v Británii nově příchozím občanům EU

"Říkám jasně, že je rozdíl mezi lidmi, kteří přišli před tím, než opustíme EU, a těmi, kdo přijdou a vědí, že Británie již není členem unie," uvedla Mayová v Pekingu, jde je momentálně na oficiální návštěvě. Premiérka slíbila, že bude bojovat proti návrhům přiznat občanům EU plné právo pobytu v Británii, když se do ní dostanou poté, co země opustí osmadvacítku v březnu 2019. Sedmadvacet zemí EU se na konci ledna dohodlo, že po odchodu Británie nabídne zemi přechodné období v délce 21 měsíců, tedy do 31. prosince 2020. V Británii má podle představ Bruselu během něj platit unijní právo. Představitelé EU požadují, aby Británie zaručila práva občanů EU, pokud chce během přechodného období volný přístup na evropský jednotný trh.
