cs-353
cs
2018-03-02
https://zpravy.idnes.cz/theresa-mayova-obchodni-dohoda-eu-dqs-/zahranicni.aspx?c=A180302_091334_zahranicni_vekr#utm_source=rss&utm_medium=feed&utm_campaign=zpravodaj&utm_content=main
Mayová představuje svou vizi, jak by se měli Britové rozejít s Unií

Část z projevu zveřejnila s předstihem britská média. „Věřím, že je to dosažitelné. Je to v zájmu EU i v zájmu našem a my máme jedinečný výchozí bod, neboť na začátku už máme stejné zákony a pravidla,“ uvede britská premiérka ve vystoupení.



Ostatních 27 zemí EU i unijní vyjednavač pro brexit Michel Barnier v minulých týdnech opakovaně žádali, aby britská strana přesněji specifikovala, jak si budoucí vztahy po brexitu a po případném následném přechodném období představuje. Sedmadvacítka chce svůj vlastní pohled na stejnou otázku schválit na summitu na konci měsíce, ať už z Londýna jeho pohled uslyší, nebo ne. Části premiérčina vystoupení, které vláda médiím poskytla, příliš konkrétních detailů neobsahují. Mayová ale podle nich například zdůrazní, že stejně jako v bezpečnostní oblasti by také v obchodu měl být vzájemný vztah založen na něčem více, než je prostá transakce. Británie a EU by podle ní měly vzájemně podporovat své zájmy. Spojené království se mimo Unii chce profilovat jako zastánce volného obchodu založeného na vysokých standardech.
