cs-261
cs
2018-01-03
http://zahranicni.eurozpravy.cz/eu/211646-ostre-pripravy-na-dobu-po-brexitu-londyn-ma-zajem-o-transpacificke-partnerstvi/
Ostré přípravy na dobu po brexitu. Londýn má zájem o Transpacifické partnerství

Přestože USA před necelým rokem TPP opustily, zbývajících 11 členů jednání o dohodě o volném obchodu obnovilo, píše list Financial Times (FT). Británie by se tak stala prvním členem TPP mimo oblast Tichého oceánu a Jihočínského moře. Členy TPP je Japonsko, Kanada, Mexiko, Peru, Chile, Vietnam, Malajsie, Brunej, Singapur, Austrálie a Nový Zéland. Náměstek brtského ministerstva pro mezinárodní obchod Greg Hands v této souvislosti uvedl, že neexistují žádná geografická omezení, která by účasti Británie bránila.

Podle pravidel EU nemůže Británie uzavřít nové obchodní dohody, než unii opustí, což má být příští rok v březnu. Na jednání o případné dohodě je brzy i podle členů TPP. Zástupci Londýna nicméně tuto myšlenku zmínili v posledních měsících na několika schůzkách s partnery z Austrálie, Nového Zélandu a dalších zemí TPP. V porovnání s obchodními vazbami na Spojené státy a země EU je obchod Británie se státy TPP zanedbatelný. Japonsko, které je největší ekonomikou v rámci TPP, mělo v roce 2016 na exportu z Británie podíl 1,6 procenta. Zatímco na trhy všech 11 zemí TPP zamířilo necelých osm procent britského vývozu, na německý trh to bylo 11 procent. Britský vývoz finančních a dalších služeb je na tom podobně. V prvním pololetí loňského roku činila hodnota tohoto exportu do Japonska asi 1,7 miliardy liber (téměř 49 miliard Kč), což představuje zhruba desetinu vývozu do Spojených státu.
