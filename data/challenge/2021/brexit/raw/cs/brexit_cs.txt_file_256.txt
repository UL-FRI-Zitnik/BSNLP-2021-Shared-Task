cs-256
cs
2018-02-06
http://zahranicni.eurozpravy.cz/eu/214897-odstoupeni-od-brexitu-soud-zmaril-akci-skotskych-politiku/
Odstoupení od brexitu? Soud zmařil akci skotských politiků

O posouzení procesu brexitu unijním soudem usiluje skupina zákonodárců, která by upřednostňovala setrvání Británie v Evropské unii. Tito politici chtějí ukázat, že Londýn stále může proces odchodu z EU zastavit, pokud by Británie odstoupila od aktivace "rozvodového" článku 50 lisabonské smlouvy. Soudce Raymond Doherty dnes ale odmítl záležitost postoupit soudu EU. "Povolení k zahájení soudního řízení se zamítá," konstatoval soudce. Právník skotských politiků Jo Maugham dnes zdůraznil, že vyřešení právního sporu je zcela v národním zájmu. "Podpořím odvolání proti tomuto rozhodnutí - pokud to bude nutné, tak i k britskému nejvyššímu soudu v Londýně," řekl Maugham. Británie odchází z Evropské unie na základě výsledků referenda z června 2016. Ve všelidovém hlasování zvítězili odpůrci členství v unii poměrem 51,9 ku 48,1 procenta. Rozluka má být dokonána na konci března příštího roku.
