cs-224
cs
2018-01-20
https://www.tyden.cz/rubriky/zahranici/evropa/macron-chce-byt-neustupny-britanie-si-nesmi-diktovat_463804.html
Macron chce být neústupný. Británie si nesmí diktovat

Británie může mít po brexitu s Evropskou unií zvláštní obchodní smlouvu, plný přístup na jednotný vnitřní trh EU však Londýn bez přijetí daných pravidel nezíská. V rozhovoru s BBC to řekl francouzský prezident Emmanuel Macron. Zopakoval tak postoj bruselských vyjednavačů, kteří vytrvale zdůrazňují, že Británie si po vystoupení z EU nemůže zachovat ani částečný přístup na jednotný trh, pokud se nezaváže dodržovat volný pohyb zboží, osob, služeb a kapitálu. Macron hovořil s redaktorem BBC Andrewem Marrem během návštěvy Británie tento týden. Stanice rozhovor odvysílá v neděli, už v sobotu z něj však citovala v textu na svém zpravodajském serveru. "Nemůže tady existovat žádné vyzobávání třešinek z jednotného trhu, protože to by jednotný trh rozložilo," řekl Macron. O "třešinkách na dortu" hovoří evropští lídři v souvislosti s přístupem Británie k vyjednávání o brexitu často. Kritizují tak požadavky Londýna, který by si rád zachoval některé výhody plynoucí z přístupu na volný trh, aniž by dodržoval rovněž s ním spojené povinnosti. Britská vláda například hodlá skoncovat s volným pohybem osob, protože kontrola hranic byla jedním z klíčových požadavků těch, kdo v referendu v roce 2016 rozhodli o odchodu Británie z EU. Británie může podle Macrona vyjednat smlouvu, která jí zaručí zcela nadstandardní obchodní vztahy s EU, nepůjde však o ekvivalent přístupu k jednotnému trhu. "Je důležité, aby lidé nezískali dojem, že se vlk může nažrat a koza zůstane celá," uvedl prezident.
