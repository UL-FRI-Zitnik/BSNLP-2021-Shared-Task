pl-1480
pl
2018-04-10
https://www.polskieradio.pl/130/5153/Artykul/2089455
9.04.2018 Frans Timmermans w Polsce. Coraz bliżej kompromisu z KE?

- Jesteśmy na prostej drodze od osiągnięcia porozumienia z Komisją Europejską. Prowadzimy realne rozmowy. Sądzę, że do porozumienia dojdzie jeszcze w tym roku – powiedziała w Debacie Dnia Edyta Hołdyńska (wPolityce.pl). Poniedziałkową wizytę wiceszefa Komisji Europejskiej Fransa Timmermansa w Warszawie skomentował także Tomasz Wróblewski (Warsaw Enterprise Institute).

Minister spraw zagranicznych Jacek Czaputowicz i wiceprzewodniczący Komisji Europejskiej Frans Timmermans podczas konferencji prasowej Foto: PAP/Jacek Turczyk.

„Widzimy pewne działania podjęte w Sejmie ws. reformy sądownictwa, analizujemy je starannie, natomiast nie widzieliśmy jeszcze końca tego procesu i będziemy oczekiwali dalszych działań” - powiedział w poniedziałek Frans Timmermans.

Wiceszef KE podczas poniedziałkowej wizyty w Warszawie spotkał się z premierem Mateuszem Morawieckim, ministrem spraw zagranicznych Jackiem Czaputowiczem, szefem gabinetu prezydenta Krzysztofem Szczerskim, wiceszefem Kancelarii Prezydenta Pawłem Muchą, I prezes Sądu Najwyższego Małgorzatą Gersdorf oraz prezes Trybunału Konstytucyjnego Julią Przyłębską. Jak podkreśliła Edyta Hołdyńska , cały czas prowadzony jest dialog pomiędzy Polską a Komisją Europejską. – Wciąż obserwujemy spotkania, dialog się cały czas toczy. Z pewnością zmierza to ku porozumieniu – stwierdziła. Dodała, że podczas konferencji prasowych zawsze dużo jest PR-u i pewnej otoczki w związku z czym nie mogło być mowy o żadnych roszczeniach wobec Polski. Jej zdaniem , zwycięstwo Wiktora Orbana w wyborach parlamentarnych na Węgrzech pokazało Fransowi Timmermansowi, że z Węgrami i Polską należy się liczyć. – Komisja Europejska widzi, że nie są to rządy na chwilę. Układ sił w Europie się zmienia – stwierdziła. W opinii Tomasza Wróblewskiego , punktem odniesienia dla rozmów Polska – KE mogą być negocjacje wokół Brexitu jeszcze sprzed referendum. - Obserwując negocjacje ws. Brexitu przed głosowaniem, wydawało sie, że dojdzie do porozumienia; że przy negocjacjach z jednej i z drugiej strony zasiadają rozsądni ludzie, fachowcy, którzy mają wszystkie argumenty za tym, by dojść do porozumienia. Tymczasem nie udało się. Okazuje się, że stereotypowe negocjacje między państwami, rządem nie mają zastosowania - powqiedział gość Polskiego Radia 24. Więcej w całej rozmowie. Gospodarzem audycji był Piotr Wąż. Polskie Radio 24/pr. Data emisji: 9.04.18. Godzina emisji: 17:10.

– To ważna wizyta, ale nie spodziewałbym się przełomu – mówił w Polskim Radiu 24 dr Kamil Zajączkowski z Uniwersytetu Warszawskiego, odnosząc się do obecności w Polsce Fransa Timmermansa. Wiceszef Komisji Europejskiej rozmawia z przedstawicielami władz i sądownictwa na temat reformy wymiaru sprawiedliwości. Na naszej antenie także komentarz eksperta ds. europejskich Krzysztofa Kokoszczyńskiego, Roaman Mańki z Fundacji FIBRE i politolog prof. Andrzej Gil.
