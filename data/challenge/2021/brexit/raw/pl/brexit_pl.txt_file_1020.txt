pl-1020
pl
2018-04-26
https://wiadomosci.onet.pl/swiat/farm-europe-brexit-uderzy-w-europejskich-rolnikow/fkjmxgx
Farm Europe: Brexit uderzy w europejskich rolników

- Brexit to zła wiadomość dla rolników - mówi Joao Pacheco z Farm Europe. Spadek nie rozkłada się równomiernie. Słowaccy rolnicy w najgorszym scenariuszu tracą 49 proc. płatności bezpośrednich, inni w tym czasie odnotowują 2 proc. spadku - informuje EUobserver. Z kolei Rada UE zatwierdziła w zeszłym tygodniu porozumienie z PE upraszczające przepisy o korzystaniu z funduszy unijnych. Zmiany mają uprościć dostęp do funduszy zarządzanych zarówno bezpośrednio przez Komisję Europejską i jej agendy, jak i wspólnie z władzami krajowymi. Porozumienie nowelizuje dotychczasowe rozporządzenie finansowe, czyli ogólne ramy zarządzania budżetowego, oraz szereg aktów dotyczących wieloletnich programów UE w określonych dziedzinach, m.in. w polityce spójności. Jak powiedziała Marineła Petrowa, wiceminister finansów Bułgarii, która sprawuje obecnie przewodnictwo w UE, zmiany wprowadzono przede wszystkim po to, by ułatwić życie zarówno starającym się o dofinansowanie, jak i tym, którzy zarządzają funduszami. - Taki wyraźny postulat docierał w ostatnich latach do unijnych prawodawców. Reforma przyniesie też inne korzyści: spodziewamy się szybszej implementacji, niższych kosztów, konkretniejszych efektów i łatwiejszego dostępu dla małych beneficjentów - wyjaśniła. Nowe przepisy mają umożliwić stosowanie w większym zakresie systemu, w którym podstawą płatności z budżetu UE nie są drobiazgowe rozliczenia kosztów, lecz osiągnięte wyniki czy wcześniej ustalone kryteria. Oznacza to np., że w przypadku braku dostępnych danych statystycznych czy historycznych przy szacowaniu kosztów będzie można polegać na ocenie eksperckiej. Przewiduje się, że rozporządzenie - po przyjęciu przez Parlament Europejski i zatwierdzeniu przez Radę UE - wejdzie w życie w lipcu 2018 r. Większość jego przepisów zacznie obowiązywać natychmiast, ale instytucje UE otrzymają pewien czas na dostosowanie swoich wydatków administracyjnych do nowych przepisów. Rozporządzenie zaczną stosować od 1 stycznia 2019 r.
