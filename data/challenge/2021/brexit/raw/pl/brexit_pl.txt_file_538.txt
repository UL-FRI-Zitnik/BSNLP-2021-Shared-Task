pl-538
pl
2018-01-11
http://www.gazetaprawna.pl/artykuly/1097326,w-brytania-zwolennicy-brexitu-sugeruja-poparcie-dla-drugiego-referendum.html
W.Brytania: Zwolennicy Brexitu sugerują poparcie dla drugiego referendum

Były lider eurosceptycznej Partii Niepodległości Zjednoczonego Królestwa Nigel Farage i współzałożyciel wpływowej kampanii Leave.EU na rzecz wyjścia W. Brytanii z UE Arron Banks zasugerowali w czwartek poparcie dla powtórzenia referendum ws. Brexitu.

Farage powiedział w porannym programie telewizji Channel 5, że "może, ale tylko może, zbliża się do pomysłu zorganizowania drugiego referendum" ws. opuszczenia Wspólnoty. W 2016 roku za wyjściem z UE opowiedziało się 52 proc. Brytyjczyków, a przeciwnego zdania było 48 proc. "Myślę, że jeśli doszłoby do drugiego referendum , to zamknęlibyśmy ten temat na całe pokolenie. Odsetek osób, które zagłosowałyby za wyjściem, byłby znacznie większy niż poprzednio" - przekonywał Farage. W podobnym tonie wypowiedział się główny sponsor kampanii na rzecz opuszczenia Wspólnoty Aaron Banks. "Jeśli nie podejmiemy radykalnego działania, to brakiem reakcji dopuścimy do fałszywego Brexitu, takiego tylko z nazwy" - ostrzegł. "Prawdziwi zwolennicy Brexitu zostali zapędzeni w kozi róg i jedyną opcją jest teraz ponowne pójście do urn, umożliwienie ludziom wyrażenia z całego serca ich poparcia dla prawdziwego Brexitu" - tłumaczył, dodając, że jest przekonany, iż jego opcja "wygrałaby z ogromną przewagą". Rzecznik premier Theresy May stanowczo odrzucił te wezwania do ponownego głosowania, zapewniając, że szefowa rządu nie bierze takiego scenariusza pod uwagę. Kontrowersyjne wypowiedzi Farage'a i Banksa wzbudziły jednak entuzjazm części polityków i aktywistów, którzy od dawna sprzeciwiają się planowanemu wyjściu kraju z Unii Europejskiej. W ubiegłym tygodniu w podobnym tonie wypowiedział się były premier z ramienia Partii Pracy Tony Blair, który argumentował, że Brytyjczycy "powinni mieć prawo do zmiany decyzji". W czwartek zasiadający w Izbie Lordów Andrew Adonis powiedział, że "zgadza się z propozycją". "Dawajcie!" - zachęcał. Z kolei laburzystowski poseł Chuka Umunna ocenił, że "prawdopodobnie pierwszy raz w życiu Farage powiedział coś sensownego". Poparcie dla ewentualnego drugiego referendum zapowiedzieli także Liberalni Demokraci, którzy prowadzą kampanię na rzecz powtórzenia głosowania. Rzecznik partii ds. europejskich Tom Brake powiedział: "Tony Blair i Nigel Farage nie są dwójką ludzi, z którymi normalnie chciałbym być razem w jednej grupie, ale w tej kwestii wyjątkowo mówią z sensem". Od lipca 2017 roku Brytyjczycy odpowiadają w większości sondaży, że decyzja o wyjściu z Unii Europejskiej była "błędna". Najnowsze badanie z ubiegłego tygodnia wskazuje, że takiego zdania jest 46 proc. ankietowanych, a przeciwnego - 42 proc. 12 proc. nie ma zdania. Wielka Brytania rozpoczęła proces wyjścia z Unii Europejskiej w marcu 2017 roku i powinna opuścić Wspólnotę 29 marca 2019 roku. Z Londynu Jakub Krupa (PAP)
