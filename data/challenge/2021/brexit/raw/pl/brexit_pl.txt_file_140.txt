pl-140
pl
2018-02-03
http://tvn24bis.pl/z-kraju,74/fundusze-unijne-minister-jerzy-kwiecinski-ostrzega,811906.html
Pięć województw na czarnej liście. Minister: zagrożone są miliardy złotych

Jednym z najważniejszych zadań będzie przyspieszenie w tym roku realizacji programów regionalnych. Jeśli wydawanie środków nie przyśpieszy, to niektórym regionom będzie groziła utrata pieniędzy unijnych. Szacujemy, że zagrożone jest 1,2 miliarda euro, czyli około 5 miliardów złotych - mówi minister inwestycji i rozwoju Jerzy Kwieciński. Zdaniem Kwiecińskiego Polska dobrze sobie radzi z funduszami unijnymi. - Relatywnie do innych krajów, to nawet lepiej niż miało to miejsce w poprzedniej perspektywie finansowej. Dla wszystkich krajów ta perspektywa jest sporo trudniejsza, a u nas stopień wykorzystywania środków jest mniej więcej taki, jak w podobnym okresie poprzedniej perspektywy finansowej – podkreślił minister w rozmowie z PAP. - Nadal prawie co trzecie euro, które jest wypłacane przez KE za zrealizowane już projekty, trafia do Polski, to jest prawie dwa razy więcej, aniżeli było w poprzedniej perspektywie – dodał. Maruderzy wśród województw. Zdaniem Kwiecińskiego, problemem są programy regionalne, za które odpowiadają samorządy wojewódzkie. Przy czym wśród samorządów jest duże zróżnicowanie pod tym względem.

W tym roku polskie PKB powinno wzrosnąć więcej niż założone w budżecie 3,8 proce... zobacz więcej Lepiej radzą sobie Pomorze, Wielkopolska, Opolskie czy Lubuskie, do nich też dołącza także Podkarpacie. – Z drugiej strony mamy takie regiony, które bardzo odstają, plasują się znacząco poniżej średniej krajowej i co ciekawe, są to te regiony, które mają duże opóźnienia w rozwoju, między innymi regiony Polski wschodniej. Wśród takich maruderów mamy województwa: podlaskie, lubelskie, warmińsko-mazurskie, świętokrzyskie czy kujawsko-pomorskie – zauważył minister.

W efekcie część środków z Unii Europejskiej może przepaść. - Szacujemy, że zagrożone jest 1,2 mld euro, czyli około 5 mld zł, w programach regionalnych. Żal by było, żeby w roku wyborczym, kiedy będziemy bardzo dużo mówili o samorządach, pewne środki finansowe zostały zaprzepaszczone przez nieumiejętne zarządzanie programami – dodał. Brexit miesza w finansach. Jerzy Kwieciński przyznał, że rok 2018 będzie ważny dla rozmów o nowej perspektywie finansowej Unii Europejskiej. - Na skutek brexitu każdego roku 10-12 miliardów euro mniej będzie wpływało do budżetu unijnego, a ponieważ Wielka Brytania była płatnikiem netto i drugą największą gospodarką, więc to będzie się odbijało na finansach Unii Europejskiej. Prowadzone są prace na rzecz skompensowania tej luki finansowej w budżecie, ale myślę, że nie uda się jej w całości tak prosto zastąpić – stwierdził. - Chcielibyśmy, żeby składka poszczególnych krajów członkowskich do unijnego budżetu zwiększyła się z około 1 proc. dochodu narodowego brutto do około 1,1. Pozwoliłoby to zaspokoić nowe wyzwania i finansować dotychczasowe polityki unijne, szczególnie politykę spójności i wspólną politykę rolną na zbliżonym do obecnego poziomie – zapowiedział Jerzy Kwieciński.
