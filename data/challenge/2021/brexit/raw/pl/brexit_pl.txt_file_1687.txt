pl-1687
pl
2018-06-13
https://www.euractiv.pl/section/all/news/kluczowe-glosowania-w-westminsterze-nad-ustawa-o-brexicie-theresa-may-broni-sie-przed-rewolta-parlamentarzystow/
Kluczowe głosowania w Westminsterze nad ustawą o brexicie. Theresa May broni się przed rewoltą parlamentarzystów

We wtorek i środę brytyjski rząd broni swojej wizji brexitu w parlamencie. Głosowania pokażą, czy ma wystarczająco wiele szabel, by ją przeforsować. Najbliższe dni mogą wpłynąć na to, jak Wielka Brytania pożegna się z Unią Europejską. Do Westminsteru wraca bowiem rządowa ustawa o wyjściu z UE, do której Izba Lordów wprowadziła 15 poprawek. Zdecydowanej większości z nich rząd jest przeciwny i postara się je odrzucić w serii głosowań w Izbie Gmin. „Wielka Brytania lub wielka zdrada” – zapowiada na wtorkowej czołówce „The Sun”, nawołując do wierności wobec wyniku referendum, w którym większość głosujących opowiedziała się za zerwaniem z Unią. Wspomniana ustawa uchyli z chwilą rozwodu – czyli z dniem 29 marca 2019 r. – European Communities Act z 1972 r. stanowiący podstawę związku Zjednoczonego Królestwa z Unią. Inkorporuje też całe unijne prawo do brytyjskiego, by parlamentarzyści mogli je dowolnie zmieniać. Kompromis w sprawie unii celnej.

Wśród wprowadzonych przez lordów poprawek znalazło się m.in. zobowiązanie rządu, by dążył do pozostania w unii celnej i Europejskim Obszarze Gospodarczym. Byłaby to wielka zmiana, bo Downing Street od dawna zapowiada co innego.

Jeszcze parę tygodni temu wydawało się, że premier Theresa May będzie musiała zmierzyć się z otwartą rewoltą w tej sprawie. Spekulowano nawet, że po przegranych głosowaniach jej gabinet mógłby upaść. Rządowi udało się jednak osiągnąć kompromis: obiecał poinformować parlamentarzystów do października o wysiłkach na rzecz nowego porozumienia celnego z UE. Część proeuropejskich posłów spuściła z tonu, obawiając się, że po May stery rządu mogliby przejąć zatwardziali brexitowcy.

Westminster chce decydować. May wciąż jednak grozi bunt w innej kwestii: parlamentarzyści domagają się wiążącego głosowania nad umową z Brukselą, którą rząd wynegocjuje najprawdopodobniej jesienią. Brexitowcy obawiają się, że gdyby Westminster odrzucił umowę, mogłoby to doprowadzić do drugiego referendum brexitowego. Perspektywa głosowania bardziej wiązałaby ręce brytyjskich negocjatorów.
