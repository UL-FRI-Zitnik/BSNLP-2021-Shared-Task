pl-1235
pl
2018-03-21
http://wiadomosci.dziennik.pl/polityka/artykuly/571168,tusk-rekomendacja-27-porozumienie-okres-przejsciowy-brexit.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29
Tusk rekomenduje "27" umowę ws. okresu przejściowego po Brexicie. Porozumienie dałoby zielone światło dla dalszych negocjacji

Komisja Europejska 21 marca 2018 i Wielka Brytania poinformowały w poniedziałek o zawarciu porozumienia w sprawie okresu przejściowego, praw obywateli i rozliczeń finansowych. Otwiera to przestrzeń do negocjacji w sprawie ostatecznej umowy z Wielką Brytanią w sprawie wyjścia tego kraju z UE. O tym porozumieniu mają w piątek dyskutować na szczycie w Brukseli unijni przywódcy. Do końca nie było jednak jasne, czy 27 krajów da zielone światło do przejścia do dalszej fazy negocjacji.

Zawarte porozumienie jest korzystne dla obywateli UE , którzy migrują na wyspy, w tym dla Polaków, bo zakłada, że w okresie przejściowym będą nabywać te same prawa, które mają osoby przybyłe jeszcze przed Brexitem. W poniedziałek po zakończeniu kolejnej rundy rozmów w Brukseli unijny negocjator ds. Brexitu Michel Barnier nazwał osiągnięte porozumienie "decydującym krokiem" na drodze do uzgodnienia ostatecznej umowy z Wielką Brytanią w sprawie wyjścia tego kraju z UE. Przedstawiając 129-stronicowy projekt dokumentu regulującego przyszłe stosunki pomiędzy stronami zaznaczył, że obejmuje on "znaczną część" przyszłej umowy. Pozwala mi to uspokoić dziś cztery i pół miliona obywateli, unijnych i brytyjskich, których Brexit dotyka bezpośrednio i którzy mają w związku z tym wiele obaw - zaznaczył Barnier. - Mogę też uspokoić tych, którzy uczestniczą w projektach finansowanych w ramach budżetu ustalonego na lata 2014-2020 bądź z nich korzystają - dodał.

Równie entuzjastycznie wypowiadał się brytyjski minister ds. Brexitu David Davis. Podkreślił, że poniedziałkowe porozumienie "powinno dać pewność, że dobra umowa dla Zjednoczonego Królestwa i Unii Europejskiej jest teraz bliżej niż kiedykolwiek przedtem". Wielka Brytania i UE uzgodniły warunki okresu przejściowego po Brexicie (ma trwać ok. dwóch lat), co ma pozwolić obywatelom i firmom na przygotowanie się do funkcjonowania w nowych warunkach. Rozmowy w sprawie wyjścia Wielkiej Brytanii z UE trwają od maja 2017 roku. Ich pierwsza faza, podczas której miały zostać rozwiązane kwestie praw obywateli, uregulowania granicy irlandzkiej i wspólnych rozliczeń finansowych, zakończyła się oficjalnie w grudniu, co pozwoliło stronom przejść do drugiej fazy, dotyczącej przyszłych stosunków. Wiele spraw, które formalnie miały zostać uzgodnione w pierwszej fazie, pozostało jednak nierozwiązanych w wymiarze praktycznym i nadal jest przedmiotem żmudnych negocjacji - są to np. kwestie uregulowania ruchu granicznego pomiędzy Irlandią i Irlandią Płn. czy jurysdykcji Trybunału Sprawiedliwości UE.
