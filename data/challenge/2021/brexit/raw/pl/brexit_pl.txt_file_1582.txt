pl-1582
pl
2018-05-25
http://www.rp.pl/Biznes/180529498-Londyn-zazada-od-Unii-zwrotu-skladki-na-Galileo.html
Londyn nie odpuszcza. Żąda od Unii zwrotu składki na Galileo

Brytyjski resort zajmujący się trybem wyjścia kraju z Unii (DEEU) kierowany przez Davida Davisa stwierdził w opublikowanym 24 maja dokumencie, że wykluczenie W. Brytanii z systemu Galileo narusza umowę z grudnia zawartą przez Theresę May z Unią. Resort zapowiedział, że W. Brytania zażąda zwrotu miliarda funtów, jeśli zostanie wykluczona z Galileo po brexicie i uprzedził, że „wykluczenie brytyjskich firm z obszarów związanych z bezpieczeństwem tego programu grozi opóźnieniem go nawet o 3 lata i dodatkowym kosztem miliarda euro (876 mln funtów), bo nie będzie tak prosto wykonać skutecznie gdzie indziej wszelkie prace zabezpieczające Galileo”. Rząd w Londynie powtórzył swe stanowisko, że stworzy własny system nawigacji satelitarnej szacowany na 3-5 mld funtów, konkurencyjny dla Galileo. Zagroził ponadto zablokowaniem dostępu dla satelitów Galileo do korzystania z naziemnych stacji namierzających na brytyjskich terytoriach zamorskich, np. na Falklandach. W dokumencie podkreślono „zdecydowany sprzeciw W. Brytanii wobec trwającego wykluczania jej z rozmów związanych z bezpieczeństwem" Galileo, co „może zostać zinterpretowane jako brak zaufania do Zjednoczonego Królestwa”. Brytyjczycy chcą uczestniczyć w pełni w tym programie, rzeczniczka premier Theresy May powiedziała dziennikarzom, że negocjacje z Unią w tej sprawie były konstruktywne. — Nasze stanowisko jest takie: chcemy być nadal pełnymi uczestnikami programu. Mieliśmy konstruktywne rozmowy z Komisją Europejską 23 maja, ale jak wam wiadomo, badamy alternatywę” — podała. Korespondent BBC w Brukseli Adam Fleming powiedział, że Unia nie zgodziła się na brytyjskie propozycje stałego udziału w technologii dotyczącej Galileo, ani na współpracę w sprawie bezpieczeństwa i ochrony danych. Rzecznik Komisji, Margaritis Schinas zapytany, czy Unia odda ten miliard funtów, odparł: — Ta kwestia jest omawiana z naszymi brytyjskimi partnerami, negocjacje trwają, a to są właśnie takie kwestie, które musimy rozwiązać. Komisja uważa, że W. Brytania nie może mieć natychmiast dostępu do Galileo, bo po wyjściu z Unii w marcu 2019 stanie się obcym podmiotem, a PRS jest tylko dla członków UE. W. Brytania będzie musiała wystąpić o korzystanie z publicznie regulowanego serwisu (PRS), kluczowego elementu systemu Galileo, jak każdy kraj spoza Unii po wyjściu z niej. W. Brytania będzie mogła korzysta z otwartego sygnału Galileo, ale jej siły zbrojne mogą nie dostać zgody na dostęp do kodowanej wersji po uruchomieniu systemu. Ivan Rogers, który w 2017 r. zrezygnował ze stanowiska ambasadora przy Unii, na znak protestu przeciwko „rozbabranym” negocjacjom brexitu, zasugerował teraz, że może Unia chce przekazać prace nad Galileo firmom z Unii. — W. Brytania szczerze chce pozostać ważnym graczem w tym projekcie, z uprzywilejowanym dostępem spoza Unii i uważa, że jej możliwości i dotychczasowy wkład dają jej do tego prawo. Dla Unii decyzja o jej opuszczeniu nieuchronnie powoduje relegowanie do innej roli i statusu w tym projekcie i — bądźmy szczerzy — oferuje firmom z Unii odebranie kontraktowego biznesu brytyjskim firmom — powiedział.
