pl-544
pl
2018-01-07
http://www.gazetaprawna.pl/artykuly/1095822,unia-zrobi-polexit.html
To Unia zrobi polexit

„Ci, którzy mówią o referendum w sprawie wyjścia Polski z Unii, są szkodnikami i awanturnikami” – stwierdził w maju 2016 r. Jarosław Kaczyński. Było to kilka tygodni przed referendum, w którym Brytyjczycy opowiedzieli się za brexitem, i krótko po tym, jak prof. Zdzisław Krasnodębski zasugerował, że podobne głosowanie mogłoby się odbyć także w Polsce. Europoseł PiS przekonywał wtedy, że mogłoby się ono okazać konieczne, „jeśli politycy UE nadal będą działać z takim taktem politycznym i znajomością rzeczy” wobec Polski. Było to na początku konfliktu polskiego rządu z Komisją Wenecką i instytucjami Unii w sprawie sądownictwa w naszym kraju. Po twardej deklaracji ze strony prezesa PiS Krasnodębski szybko zdystansował się wobec swojego pomysłu. Tymczasem wspominani przez niego „politycy UE” przez dwa lata ani na jotę nie zmienili kursu wobec Warszawy. Nadal działają „z takim samym taktem i znajomością rzeczy”. Efektem tego są kolejne debaty w Parlamencie Europejskim oraz niedawna decyzja Komisji Europejskiej, by kwestią praworządności w Polsce zajęły się państwa członkowskie UE (art. 7). Czy nie byłoby więc logiczne, by prof. Zdzisław Krasnodębski ponownie zgłosił ideę referendum w sprawie polexitu? W obozie władzy jest dziś wielu polityków konkurujących ze sobą o to, kto dobitniej przedstawi szkody, jakie Unia wyrządza Polsce. Że odbiera suwerenność, że ingeruje w nasze sprawy, że działa pod dyktatem Berlina, że nie pozwala na szybszy rozwój gospodarczy i większe bezpieczeństwo energetyczne itd. Trudno powiedzieć, czy prof. Krystyna Pawłowicz pozostaje jeszcze liderem w tej rywalizacji.

Politycy PiS wiedzą jednak, że nawet w ich elektoracie ciągle przeważają opinie, iż członkostwo UE jest dla Polski korzystne. Polscy rolnicy potrafią liczyć i zdają sobie sprawę, skąd pochodzą euro na dopłaty i modernizację ich gospodarstw. Poza tym w PiS wiedzą również, że kierownictwo polityczne – jak w politologiczny sposób określa się teraz Jarosława Kaczyńskiego – nie życzy sobie teraz publicznych rozważań na temat wychodzenia z Unii. W tej kwestii polityków PiS zastępują media i publicyści wspierający obóz władzy. Po uruchomieniu art. 7 przez Komisję Europejską Rafał Ziemkiewicz przedstawiał sprawę następująco: „Ale co się tak trzęsiemy nad tą Unią? Wzięliśmy już, co było tam do wzięcia, więcej nie będzie i czas wypierdzielać, jak sami ułatwiają...”. W tym duchu wypowiedział się również inny wpływowy publicysta Stanisław Janecki, który bojowo oświadczył Komisji Europejskiej: „Pocałujcie nas w d...”.
