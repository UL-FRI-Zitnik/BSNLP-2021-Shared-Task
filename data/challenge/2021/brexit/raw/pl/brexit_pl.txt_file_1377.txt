pl-1377
pl
2018-03-29
http://www.newsweek.pl/biznes/ludzie-biznesu/zeznania-christophera-wylie-ws-afery-cambridge-analytica,artykuly,425328,1.html?src=HP_Stream
W sieci szpiegów. Afera Facebooka dotyczy Trumpa, Rosjan i Brexitu „To, co robi Cambridge Analytica i SCL Group, to forma współczesnego kolonializmu.” Dariusz Ćwiklak

Cambridge Analytica i brudne chwyty. Ale SCL ma też drugie oblicze, którego częścią jest powołana w 2013 r. Cambridge Analytica (CA), spółka-córka SCL i prawicowego miliardera Roberta Mercera. CA miała za zadanie wykorzystywać cyfrowe dane do profilowania i przekonywania wyborców w różnych krajach do głosowania na rzecz danego kandydata. Ale ten oficjalny katalog usług okazywał się znacznie szerszy. Na nagraniu ukrytą kamerą telewizji Channel 4 wierchuszka CA chwali się znajomościami w świecie wywiadu, możliwością organizacji tajnych operacji, a nawet prowokacji z udziałem „pięknych Ukrainek, które świetnie się sprawdzają” (to słowa Alexandra Nixa z nagrania). Cały ten tajny arsenał CA wykorzystywała w wielu krajach, m.in. w Nigerii, Ghanie czy St. Kitt's and Nevis na Karaibach. Po co? By doprowadzić do władzy przychylne sobie osoby, a potem czerpać zyski z kontaktowania wielkich koncernów z rządem – stwierdził Wylie. By dopiąć celu CA nie cofała się ponoć nawet przed najbrudniejszymi sztuczkami i oczernianiem przeciwników np. za pomocą wykradzionych przez hakerów materiałów.

W 2016 r. za wyjściem z UE agitowały dwa duże komitety wyborcze – Leave.EU, prowadzony przez partię UKiP Nigela Farage’a oraz Vote Leave, zorganizowany przez część członków Partii Konserwatywnej. Cameron zostawił bowiem członkom swego gabinetu wolną rękę: mogli przekonywać do głosowania za pozostaniem w UE lub za wyjściem. W Vote Leave zaangażował się m.in. minister spraw zagranicznych Boris Johnson czy sekretarz stanu ds. środowiska Michael Gove. Oprócz dwóch większych komitetów na rzec Brexitu działały jeszcze dwa mniejsze: młodzieżowy BeLeave i Veterans for Britain. Dziś okazuje się, że wszystkie te niby oddzielne ciała łączyła sieć powiązań finansowych i osobowych. A brytyjskie prawo nie dopuszcza takiej nieoficjalnej koordynacji odrębnych podmiotów wyborczych. Zobacz także: Co doprowadziło do Brexitu?

Zacznijmy od Leave.EU. W początkowej fazie kampanii pracowała dla nich CA. Był to efekt znajomości Roberta Mercera, sponsora CA, i Nigela Farage’a, szefa Leave.EU. Co ciekawe, później CA starała się zacierać ślady owej pracy np. wykasowując wpisy ze swojej strony internetowej. Komitet Vote Leave też korzystał z nowoczesnych technologii. Jego szef Dominic Cummings chwalił się, że niemal całość pieniędzy, jakimi dysponował komitet przeznaczono na kampanię w internecie. Słynne autobusy oklejone hasłem „zamiast płacić składkę do UE, sfinansujmy NHS” (brytyjski NFZ) fizycznie istniały dosłownie w dwóch lub trzech egzemplarzach, ale zostały powielone w dziesiątkach jeśli nie setkach tysięcy zdjęć w mediach społecznościowych. Jednak aż 2,7 mln funtów, czyli 40 proc. budżetu, Vote Leave wydał na usługi AggregateIQ. Słowem, komitety Vote Leave i Leave.EU pracowały w oparciu o tę samą technologię i ludzi. Potwierdziła to w poniedziałek firma UpGuard zajmująca się cyberbezpieczeństwem, która wrzuciła do sieci pliki dowodzące, że to AggregateIQ stworzyła część narzędzi informatycznych dla Cambridge Analytica. Ale na tym nie koniec szalbierstw. Organizatorzy Vote Leave postanowili obejść narzucony przez prawo wyborcze limit kampanijnych wydatków wynoszący 7 mln funtów. Jak? Powołując do życia kolejne komitety. Okazało się, że „młodzieżowy” BeLeave był tak naprawdę czymś w rodzaju spółki-córki Vote Leave. Założyli go Darren Grimes, student wydziału mody i wolontariusz z Vote Leave oraz Shahmir Sanni, kolejny wolontariusz z Vote Leave, który trafił tam z polecenia Wyliego. Dwaj młodzieńcy – już jako nowy komitet – dostali od Vote Leave 625 tys. funtów, które... przelali od razu na konto AggregateIQ. Mało tego, komitet Veterans for Britain również dostał 100 tys. funtów od torysów z Vote Leave i... też przelał je do Kanady, dla AggregateIQ. Kolejne 32 tys. funtów zapłaciła Kanadyjczykom Demokratyczna Partia Unionistyczna (DUP).

– BeLeave to wehikuł do prania pieniędzy wykorzystany przez Cummingsa, bo tak bardzo chciał wygrać – mówił Wylie. – Prawnik z Vote Leave napisał nawet statut dla BeLeave, wszystkim tam zarządzali. Jeden z posłów zapytał czy ma to jakieś znaczenie. – Kiedy sportowiec zostaje przyłapany na dopingu nikt nie zadaje takiego pytania. Po prostu oszukiwał. Wynik referendum to nieodwracalna zmiana. Nie może być tak, że oparto ją na oszustwie – mówił Wylie. Shahmir Sanni, podobnie jak Wylie, został sygnalistą i ujawnił szczegóły wyborczych machlojek torysów. Twierdzi, że kiedy brytyjska komisja wyborcza zaczęła śledztwo w tej sprawie, wysokie figury z Vote Leave zaczęły zacierać ślady współpracy między komitetami. – Wiem, że oszukiwali, wiem że wyborcy zostali okłamani, a referendum było bezprawne – stwierdził Sanni w rozmowie z dziennikarzami Channel 4. Pośród pełnych oburzenia zaprzeczeń ze strony torysów pojawił się jeden głos szczególnie niebezpieczny: jeden z doradców premier May Stephen Parkinson, ujawnił że Shahmir Sanni jest gejem. – Nie rozumiem jak nasz ówczesny związek mógłby pozostać sprawą prywatną, skoro Shahmir zdecydował się upublicznić swoje fałszywe oskarżenia – stwierdził Parkinson. To wyoutowanie Sanniego wbrew jego woli wywołało polityczne oburzenie. Ale chodzi nie tylko o politykę i obyczajowość. Sanni pochodzi z Pakistanu, gdzie homoseksualizm, mówiąc najdelikatniej, nie jest powszechnie akceptowany. – Parkinson naraził na niebezpieczeństwo jego i jego rodzinę – zaznaczył Christopher Wylie. Premier May na razie nie zamierza wyciągać konsekwencji wobec Parkinsona. Okazało się, że CA pracowała w kampanii Trumpa... naruszając prawo. Amerykański kodeks wyborczy zabrania bowiem udziału w kampanii cudzoziemcom.

Wielki wyciek danych z Facebooka. Prawdziwym celem powołania Cambridge Analytica była jednak chęć wpływu na wynik wyborów prezydenckich w USA . Ten cel przyświecał Robertowi Mercerowi i Stevenowi Bannonowi, redaktorowi naczelnemu ultraprawicowego portalu Breitbart News. Mercer obficie finansował Breitbart, bo zależało mu na „wojnie kulturowej” prowadzonej przez Bannona. Ale najskuteczniejszym narzędziem do odbicia Waszyngtonu z rąk Demokratów miała być CA, w której Mercer obsadził Bannona jako wiceprezesa.

Co będzie dalej z Facebookiem? Założyciel Facebooka Mark Zuckerberg stara się udobruchać swoich użytkowników i tradycyjne media, które wyciągnęły brudy związane z CA. W kilku brytyjskich, amerykańskich i niemieckich gazetach Zuckerberg zamieścił pełnostronicowe ogłoszenia z przeprosinami. „Mamy obowiązek chronić wasze dane. Jeśli tego nie potrafimy, nie zasługujemy na nie” – zaczyna Zuckerberg i przypomina, że podobny wyciek jak do CA nie powinien się już powtórzyć, bo zaostrzono zasady dostępu aplikacji do danych. Przyznaje jednak, że przed zaostrzeniem zasad takich łakomych aplikacji mogło być więcej i teraz firma będzie ich szukać. To, że je znajdzie jest pewne jak amen w pacierzu – w „The Atlantic” profesor Ian Bogost z Georgia Institute of Technology opisał, jak w 2010 r. stworzył na Facebooku dla żartu aplikację Cow Clicker (tak, polegającą na klikaniu w krowy). Zagrało w nią 180 tys. osób, a Bogost, chcąc nie chcąc, stał się posiadaczem sporej ilości danych o każdej z nich. Najgorsze w historii jest to, że owe dane do dziś leżą na jego serwerze, który wciąż obsługuje grę. Nic dziwnego, że 37 stanowych prokuratorów generalnych wystosowało do Facebooka wspólny list z pytaniami o kwestie bezpieczeństwa danych użytkowników. Przedstawiciele Facebooka będą musieli też pofatygować się na zeznania przed rozmaitymi komisjami. Sam Zuckerberg się do tego nie pali, twierdząc w wywiadzie dla „Wired”, że „nie jest najlepiej poinformowaną osobą w firmie”, ale zapewne ta wymówka to będzie za mało, by wyręczyć się jakimiś menedżerami przed komisją Parlamentu Europejskiego, trzema komisjami Kongresu USA, komisją parlamentu brytyjskiego czy przed Federalną Komisję Handlu USA (wszędzie tam Zuckerberg już dostał wezwania bądź zaproszenia). Brytyjscy posłowie już zapowiedzieli, że tak łatwo Zuckerberg się nie wywinie.

Ciekawy rosyjski łącznik. W zeznaniach Wyliego pojawił się też niezwykle ciekawy wątek rosyjski. Jak donosił już „Guardian”, szef CA opracowywał specjalną prezentację dla prezesa rosyjskiego koncernu Łukoil. – Łukoil otwarcie wręcz przyznaje się do związków z FSB. A na pierwszych slajdach prezentacji Nix chwalił się doświadczeniami CA z Nigerii: szerzeniem plotek, dezinformacji, podważaniem zaufania do instytucji obywatelskich – opowiadał Wylie. Nix nie chciał mu powiedzieć po co Łukoilowi takie dane. Sam Wylie wtedy nie uważał tego za jakikolwiek spisek. O wiele więcej zrozumiał po wyborach w 2016 r., kiedy pojawiły się zarzuty o wpływie Rosjan na kampanię , i to za pośrednictwem Facebooka. – Nie mówię, że Alexander Nix czy Alexandr Kogan świadomie kolaborowali z Rosjanami. Ale informując Łukoil nad czym pracujemy Nix stworzył bardzo poważne ryzyko. Kogan przecież wciąż jeździł do Rosji, pracował tam nawet nad innymi projektami związanymi z analizą psychologiczną. Nawet dr Kosiński chwalił się raz, że pojechał do Rosji z prezentacją dla rosyjskiego premiera. Skoro Rosjanie wiedzieli, że Kogan pracuje też dla CA i ma dane z Facebooka, łatwo mogli łatwo się do nich dobrać. Alexander Nix moim zdaniem wykazał się ogromną głupotą, bo przecież musiał wiedzieć, że SCL i CA, pracując dla NATO, znajdują się pod lupą rosyjskich służb – stwierdził Wylie. Zobacz też: Katarzyna Szymielewicz o aferze Cambridge Analytica.
