pl-607
pl
2018-05-16
http://www.gazetaprawna.pl/artykuly/1124167,brytyjski-rzad-jest-zaniepokojony-sondazami-ws-brexitu.html
W.Brytania: Rząd obawia się zjednoczenia Irlandii po Brexicie

Według informacji gazety ministrom pokazano wyniki badań, z których wynika, że coraz większa liczba wyborców w Irlandii Północnej jest skłonna rozważyć ponowne zjednoczenie z republiką na południu wyspy. Poparcie rośnie, kiedy ankietowani są pytani o scenariusz braku porozumienia z UE , zakładający nawet powrót tzw. twardej granicy i pełnej kontroli na przejściach granicznych. „Times” zaznaczył, że ministrowie i posłowie, którzy popierają Brexit, „z irytacją odrzucają wyniki” sondażu , grożąc, że polityczne wykorzystywanie przez premier Theresę May groźby rozpadu Zjednoczonego Królestwa może doprowadzić nawet do przyspieszonych wyborów lidera Partii Konserwatywnej. W celu uruchomienia procedury konieczne są podpisy co najmniej 48 posłów ugrupowania, a eurosceptyczna grupa robocza ERG (European Research Group) jest szacowana na około 60-70 nazwisk.

Kontrowersje wzmogły się, gdy w ostatnich dniach Downing Street zorganizowało konsultacje premier z 315 posłami Partii Konserwatywnej, którym pokazano prezentację, dotyczącą możliwych scenariuszy w sprawie przyszłego porozumienia handlowego z Unią Europejską i wynikających z nich szans i zagrożeń dla statusu Irlandii Północnej. Zdaniem „Timesa” dyskusje były zorganizowane przez Downing Street bez wcześniejszego porozumienia ze wszystkimi ministrami. Na zamkniętym spotkaniu Jacob Rees-Mogg, jeden z czołowych eurosceptycznych torysów, miał przekonywać szefową rządu , że gdyby doszło do referendum ws. przyszłości Irlandii Płn., to byłoby ono „łatwe do wygrania”. Według informacji gazety May odrzuciła jednak jego zapewnienia, podkreślając, że „nie byłaby taka pewna” i „nie jest gotowa do podjęcia takiego ryzyka”. Jednocześnie zaapelowała o rozwagę w dyskusjach na temat przyszłości statusu Irlandii Północnej, w tym na temat przyszłości handlu i kontroli celnej. Jej reakcja została odebrana jako „stanowczy sygnał” w tej sprawie wobec zwolenników Brexitu. Na mocy porozumienia wielkopiątkowego z 1998 roku brytyjski minister ds. Irlandii Północnej - obecnie Karen Bradley - jest zobowiązany do zorganizowania głosowania, jeśli będzie istniało prawdopodobieństwo, że większość mogłaby się opowiedzieć za tym, aby Irlandia Północna przestała być częścią Wielkiej Brytanii i stała się częścią zjednoczonej Irlandii.
