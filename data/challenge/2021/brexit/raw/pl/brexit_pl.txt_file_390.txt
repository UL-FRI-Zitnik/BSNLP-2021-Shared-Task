pl-390
pl
2018-01-14
https://www.pb.pl/partia-pracy-nie-chce-drugiego-referendum-ws-brexitu-903046
Partia Pracy nie chce drugiego referendum ws. brexitu

Przywódca brytyjskiej opozycyjnej Partii Pracy Jeremy Corbyn powiedział w niedzielę w wywiadzie telewizyjnym, że jego ugrupowanie nie popiera pomysłu rozpisania drugiego referendum ws. Brexitu ani wniosku o pozostanie W. Brytanii we wspólnym rynku i unii celnej.

"Nie popieramy tego, ani nie wzywamy do drugiego referendum; to, czego się domagaliśmy, to poważne głosowanie w parlamencie" - powiedział Corbyn. W ubiegłym tygodniu były lider eurosceptycznej Partii Niepodległości Zjednoczonego Królestwa (UKIP) Nigel Farage i współzałożyciel wpływowej kampanii Leave.EU na rzecz wyjścia Wielkiej Brytanii z UE Arron Banks oznajmili, że poparliby rozpisanie kolejnego referendum ws. Brexitu. Farage uznał, że powtórzenie tego głosowania potwierdziłoby wolę większości Brytyjczyków, przekonanych - jego zdaniem - o konieczności opuszczenia Wspólnoty. W piątek tabloid "Daily Mirror" opublikował wyniki sondażu, że którego wynika, że 55 proc. Brytyjczyków wolałoby, aby Zjednoczone Królestwo pozostało w Unii Europejskiej. W 2016 roku za wyjściem z UE opowiedziało się 52 proc. Brytyjczyków, a przeciwnego zdania było 48 proc. Corbyn odmówił też poparcia pozostałych partii opozycyjnych - Liberalnych Demokratów, Szkockiej Partii Narodowej (SNP), Walijskiej Partii Narodowej (Plaid Cymru) oraz Partii Zielonej Anglii i Walii (GPEW) - które domagają się przeforsowania w parlamencie wniosku o pozostanie Wielkiej Brytanii we wspólnym rynku oraz unii celnej UE. Lider laburzystów powiedział, że "przynależność do wspólnego rynku jest uwarunkowana członkostwem w UE", a ponadto on sam jest krytycznie usposobiony do pewnych aspektów wspólnego rynku, jak "restrykcje dotyczące państwowej pomocy dla przemysłu", które jego zdaniem Wspólnota narzuca państwom unijnym. Poparcie dla ewentualnego drugiego referendum zapowiadali Liberalni Demokraci, którzy prowadzą kampanię na rzecz powtórzenia głosowania. Od lipca 2017 roku Brytyjczycy odpowiadają w większości sondaży, że decyzja o wyjściu z Unii Europejskiej była błędna. 

Rozpowszechnianie niniejszego artykułu możliwe jest tylko i wyłącznie zgodnie z postanowieniami „Regulaminu korzystania z artykułów prasowych” i po wcześniejszym uiszczeniu należności, zgodnie z
