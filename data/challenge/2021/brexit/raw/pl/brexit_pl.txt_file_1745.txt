pl-1745
pl
2018-05-06
https://wiadomosci.onet.pl/swiat/irlandzki-pat-w-brexicie/ffk0w1d
Irlandzki pat w Brexicie

Londyn podkreśla, że Brexit oznacza wyjście Zjednoczonego Królestwa ze wspólnotowej unii celnej, a więc na styku z Republiką Irlandzką musi powstać prawdziwa granica; Bruksela i Dublin uważają, że tylko utrzymanie unii celnej jest konieczne, bo otwarta granica to podstawowa gwarancja utrzymania pokoju na wyspie, po tym jak porozumienie pokojowe z 1998 r. zakończyło dekady krwawych konfliktów; Zbliża się ostateczny termin do zawarcia porozumienia w sprawie Brexitu, tymczasem impas trwa i nikt nie ma pomysłu, jak go przezwyciężyć; W kwestii granicy w Irlandii Londyn zapomniał o najważniejszej sprawie, którą nie są kwestie gospodarcze czy handlowe, ale pokój pomiędzy społecznościami, które jeszcze niedawno do siebie strzelały. Premier Irlandii, Leo Varadkar, żąda, aby Wielka Brytania zaproponowała rozwiązanie do końca czerwca. Główny negocjator ze strony Unii, Michael Barnier, w czasie poniedziałkowej wizyty w Irlandii ostrzegał, że Brytyjczycy ryzykują katastrofalne dla nich wyjście z Unii terminu bez formalnego traktatu o wyjściu i bez okresu przejściowego. Varadkar i Barnier pojawili się razem na wspólnej konferencji „obu Irlandii” w sprawie Brexitu, zorganizowanej w Dundalk, zaledwie 10 kilometrów od niemal niezauważalnej dziś granicy między Irlandią, a Irlandią Północną, aby na spotkaniu z przywódcami wspólnot lokalnych, studentami i innymi zainteresowanymi osobami zaprezentować wspólne stanowisko. Niestety, nie mieli wielu dobrych wiadomości. W grudniu dużo mówiono o „postępie” w kwestii irlandzkiej granicy – chodziło o możliwość faktycznego pozostawienia Irlandii Północnej w europejskiej unii celnej. Jednak premier Theresa May powiedziała, że nikt na jej miejscu nie zgodziłby się na opcję, jaką proponowała Unia. Ciągle jeszcze nie przedstawiła alternatywy, której Bruksela nie uznałaby za nierealistyczną. Ponurą atmosferę wzmocniły oznaki niechęci do tej sprawy ze strony członków brytyjskiego rządu. Władze Irlandii odnoszą coraz silniejsze wrażenie, że w kwestii granicy Londyn zapomniał o najważniejszej sprawie, którą nie są kwestie gospodarcze czy handlowe, ale pokój pomiędzy społecznościami, które jeszcze niedawno ze sobą walczyły. – Kwestia granic stała się źródłem poważnych sporów i trudności – powiedział dziennikarzom minister spraw zagranicznych Irlandii, Simon Coveney. – Żeby było jasne: nie chodzi tylko o handel. Chodzi o nasze starania na rzecz normalizacji, która została z trudem osiągnięta po dekadach walk i napięć w Irlandii Północnej i w Republice Irlandii. Dziś mamy tu swobodny, bezproblemowy przepływ ludzi i zwierząt, swobodę robienia interesów, ludzie wożą swoje dzieci przez granice do szkół, do szpitali. Coveney dodał, że Irlandia nie zgodzi się na kontynuowanie negocjacji w sprawie Brexitu, jeśli na spotkaniu przywódców Unii pod koniec czerwca nie pojawią się jednoznaczne sygnały rozwiązania problemu granicy między Irlandią, a Ulsterem. Jak powiedział, sprawa wywołuje za dużo emocji i niepokoju wśród lokalnych społeczności, aby móc ją odłożyć o jeszcze pół roku. – Większość zwykłych ludzi ma fatalne wspomnienia dotyczące granic i nie chce wracać do tego, co było kiedyś – mówił. – Żołnierze, drut kolczasty, upokarzające kontrole, terroryzm, przemyt: Irlandczycy nie chcą przeżywać tego wszystkiego powtórnie. Nie możemy do tego dopuścić. Dlatego rząd Irlandii musi teraz przyjąć tak twarde stanowisko. I dlatego czerwcowy termin, przez wielu uznawany za sztucznie wyznaczony, dla nas wcale nie jest sztuczny. Wspomnienie o czerwcowym terminie jest wyraźnym przytykiem do słów głównego brytyjskiego negocjatora, Davida Davisa, który w ubiegłym tygodniu zbeształ Brukselę za – jak to określił – wielokrotne próby wyznaczania „sztucznych terminów i zasad”.

Rozdrapywanie ran. Ciaran Shannon, dyrektor Duncairn Community Partnership – grupy pracującej na rzecz łagodzenia i poprawy stosunków społecznych w północnym Belfaście – mówi, że wspomnienie konfliktu wciąż jest dla Irlandczyków zbyt świeże, aby ryzykować poleganie wyłącznie na dobrej woli negocjatorów. – Polityczna niepewność zawsze jest trudna – powiedział. – Brexit to ryzyko rozdrapania trzydziestoletniej rany. To może mieć fatalne skutki. Shannon dodał, że przypadki przemocy zdarzały się nawet po podpisaniu porozumienia pokojowego w 1998 r. – Trudno to opisać – komentował. – To było potworne. To były regularne bitwy. Mieszkańcy Belfastu, gdzie niektóre dzielnice były terenem niemal nieustannej przemocy i rozlewu krwi w czasie konfliktu w Irlandii Północnej (nazywanego tam okresem „The Troubles”, czyli „Niepokojów”), mówią, że dziś skupiają się przede wszystkim na pracy i szkole, i starają się „jakoś sobie radzić”. Jednak, jak mówi Brian McKee – pracownik Houben Centre, centrum społecznościowego, do którego prowadzą dwa wejścia, jedno od strony dzielnicy katolickiej, drugie od protestanckiej – Brexit powoduje także dodatkowe, niepotrzebne niepokoje. – W tej społeczności zawsze panowała wielka niepewność dotycząca postępu i rozwoju wydarzeń – tłumaczy. – A teraz do tego doszły jeszcze obawy związane z Brexitem. To dodatkowe poczucie zagrożenia w czasach, w których ludzie potrzebują właśnie poczucia bezpieczeństwa…
