pl-1021
pl
2018-04-24
https://www.polskieradio.pl/7/1696/Artykul/2101211
23.04.2018 W Wielkiej Brytanii spór ws. Brexitu. Co dalej z unią celną?

W ubiegłym tygodniu Izba Lordów przyjęła poprawkę zobowiązującą rząd do dalszych negocjacji z Unią w sprawie pozostania Wielkiej Brytanii w unii celnej. W trakcie weekendu z kolei doszło do przecieku od osoby bliskiej partii konserwatywnej, który sugerował jakoby temat opuszczenia lub pozostania Wielkiej Brytanii w unii celnej jest wciąż otwarty. Aby uspokoić skrzydło twardych brexitowców brytyjski rząd wydał w tej sprawie oświadczenie, w którym oznajmia, że w sprawie wystąpienia z unii celnej nic się nie zmieniło.

- Z perspektywy twardych brexitowców temat unii celnej to trochę taki czarny charakter z horroru, któremu już zadano cios, parokrotnie niby go załatwiono, a on ciągle powraca i jeszcze w tej ostatniej scenie ręka się wynurza i łapie tego głównego bohatera za kostkę. Debata na temat unii celnej odbywała się już kilkukrotnie i kilkukrotnie wydawało się, że twardzi brexitowcy ją wygrali, i że Londyn powie unii celnej "goodbye", a tymczasem temat cały czas powraca - powiedział Adam Dąbrowski. Wychodzenie z Unii Europejskiej wcale bowiem nie oznacza wychodzenia z unii celnej. Między krajami działającymi w ramach takiego porozumienia nie ma ceł, handel przepływa swobodnie. Brytyjski przedsiębiorca nie musi się zatrzymywać przed celnikiem, jeżeli chce handlować np. z niemieckimi czy włoskimi kontrahentami. Obowiązuje jednak ustalane centralnie cło zewnętrzne, czyli bariera dla przedsiębiorców z Ameryki czy Chin. Zwolennicy pozostania w unii celnej z UE uważają, że na opuszczeniu jej przez Wielką Brytanię najbardziej stracą rodzimi przedsiębiorcy. Przeciwnicy unii celnej uważają, że "brexit bez powiedzenia goodbye unii celnej to będzie taki brexit na niby", bo tak długo jak Wielka Brytania w niej pozostanie, tak długo nie będzie mogła ustalać samodzielnie tych cel dla krajów z zewnątrz a przecież "nie o to chodzi w brexicie". W audycji również o narodzinach nowego potomka brytyjskiej książęcej pary, sukcesach ISIS w Afganistanie i politycznym kryzysie w Armenii. Tytuł audycji:
