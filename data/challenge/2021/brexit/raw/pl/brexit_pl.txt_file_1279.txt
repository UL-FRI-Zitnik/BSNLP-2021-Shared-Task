pl-1279
pl
2018-03-27
https://www.euractiv.pl/section/polityka-wewnetrzna/news/cambridge-analytica-czy-firma-ktora-wsparla-kampanie-trumpa-angazowala-sie-tez-w-brexit/
Cambridge Analytica: Czy firma, która wsparła kampanię Trumpa angażowała się też w brexit?

Po publikacjach „Observer” oraz „The New York Times” wyszło na jaw, że Cambridge Analytica nielegalnie wykorzystała dane na temat 50 mln użytkowników Facebooka. Przygotowała dzięki temu w USA materiały wyborcze dla sztabu Donalda Trumpa. Teraz okazuje się, że firma mogła także wesprzeć kampanię zwolenników brexitu. Gd wybuchł skandal woków nielegalnego zbierania i wykorzystywania danych amerykańskich użytkowników Facebooka, dyrektor generalny Cambridge Analytica Alexander Nix zapewniał, że nigdzie poza USA firma nie wykonywała zleceń na sztabów wyborczych lub partii politycznych. Zarówno płatnie, jak i bezpłatnie. Dziennik brytyjski „Guardian” dotarł jednak do byłej dyrektor ds. rozwoju Cambridge Analytica

Brittany Kaiser, która opowiedziała dziennikarzom o swoich spotkaniach z przedstawicielami kampanii zwolenników brexitu „Leave.EU” oraz z kierownictwem eurosceptycznej i antyimigracyjnej Partii Niepodległości Zjednoczonego Królestwa (UKIP). Raport dla zwolenników brexitu. Kaiser, z powodu sporów o zapisy w swojej umowie o pracę, odeszła z Cambridge Analytica kilka tygodni przed wybuchem afery. Reporterom „Guardiana” opowiedziała jednak o swoich „sześciu lub siedmiu” spotkaniach z politykami UKIP, do których doszło w 2015 r. Przedstawiciele brytyjskiej partii dostarczyć mieli Cambridge Analytica zebrane przez siebie dane, na podstawie których miał powstać specjalny raport. Analiza, której koszt opiewał na ok. 40 tys. funtów, została przygotowana w terminie i dostarczona do sztabu kampanii „Leave.UE”. Zwolennicy brexitu mieli jednak zerwać z Cambridge Analytica dalsze kontakty i nie zapłacić nigdy za zrealizowane zlecenie. „To było zadanie jakie wykonaliśmy już dla wielu klientów z całego świata. Stworzyliśmy model analityczny, przeprowadziliśmy badania. Potem takie dane pomagamy wykorzystać do marketingu politycznego zarówno poprzez internet, jak i bezpośrednio, a nawet do kampanii polegającej na pukaniu od drzwi do drzwi” – mówiła Kaiser.

Psychologiczne operacje dla wojska. Jednocześnie media obiegają kolejne informacje na temat założycieli Cambridge Analytica. Oprócz zawieszonego już w obowiązkach Alexandra Nixa, dziennikarze interesują się także jego wieloletnim wspólnikiem. Nigel Oakes to biznesmen, który od przynajmniej 25 lat zajmuje się marketingiem oraz reklamą. To do niego (oraz do Nixa) należy spółka SCL, która jest firmą-matką dla Cambridge Analytica. Sam Oakes zaczynał od pracy w tzw. „marketingu aromatycznym”, czyli działaniach, które wykorzystują zapachy do wywoływania określonych reakcji konsumentów. Jak już wiadomo (potwierdził to amerykański Departament Stanu) Oakes oraz SCL wykonywali też zlecenia dla amerykańskiej administracji. Chodzić miało m.in. – jak napisano w rządowym komunikacie – o „dostarczanie badań i wsparcia analitycznego w związku z misją przeciwdziałania terrorystycznej propagandzie i dezinformacji zagranicą”. Nieoficjalnie wiadomo, że działania te dotyczyły Iranu. Zajmujący się tematyką obronną amerykański portal „Defense One” pisze także, że klientem SCL mogła być również amerykańska armia. Chodzi o modne od lat 90. tych XX wieku tzw. operacje psyops, czyli wojnę psychologiczną. W 2005 r. na targach zbrojeniowych w Londynie SCL reklamowała też tego typu usługi dla armii brytyjskiej.

Cambridge Analytica a domniemane związki z Rosją. Pojawiają się także, opisywane m.in. przez „The New York Times”, związki Nigela Oakesa i jego spółek z Rosją. Według amerykańskiego dziennika w latach 2014-2015 Cambridge Analytica miała współpracować z państwowym rosyjskim gigantem naftowym Łukoil i wykonywać zlecenia dla tego koncernu. Brytyjska firma korzysta także w swoich analizach z metody opracowanej przez

prof. Aleksandra Kogana . To pochodzący z Rosji naukowiec, który współpracował nie tylko z Uniwersytetem Cambridge, ale także z Uniwersytetem w Sankt Petersburgu. To właśnie Kogan stworzył ankiety dla użytkowników Facebooka, które w nielegalny sposób zgromadziły dane 50 mln osób. Informacje te posłużyły sztabowi Donalda Trumpa do prowadzenia kampanii prezydenckiej w 2016 r. Działania Cambridge Analytica bada już komisja Senatu USA, która prowadzi dochodzenie ws. ewentualnych nielegalnych rosyjskich ingerencji na amerykańskiej scenie politycznej.
