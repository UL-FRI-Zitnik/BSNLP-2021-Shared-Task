pl-1403
pl
2018-03-30
https://www.tvn24.pl/wiadomosci-z-kraju,3/theresa-may-odwiedzila-polski-osrodek-w-londynie,825990.html
Premier Wielkiej Brytanii w polskim ośrodku. "Pozytywne i szczere zainteresowanie polską społecznością"

W trakcie objazdu kraju, premier przekonywała Brytyjczyków, że odzyskawszy kontrolę nad swoim prawodawstwem, granicami i pieniędzmi, a także wykorzystując możliwości, które zapewnia brexit, "Wielka Brytania będzie kwitła jako silny i zjednoczony kraj, rozwijający się z korzyścią dla każdego, niezależnie od tego, czy głosował za wyjściem czy za pozostaniem" w Unii Europejskiej. Na koniec dnia May spotkała się w Polskim Ośrodku Społeczno-Kulturalnym na Hammersmith z dziesięcioma Polakami wywodzącymi się z różnych środowisk, między innymi szefem kuchni, właścicielką kawiarni, wykładowcami, przedstawicielami organizacji wspierających Polaków w trudnej sytuacji, a także przedsiębiorcami i akademikami. W trakcie 30-minutowej rozmowy przy herbacie, brytyjska premier rozmawiała między innymi o tym, w jaki sposób planowane wyjście Wielkiej Brytanii z Unii Europejskiej wpłynie na ich życie i karierę zawodową. Musiała także zmierzyć się z trudnymi pytaniami dotyczącymi używanej przez polityków negatywnej retoryki wobec migrantów, w tym wobec ponad milionowej społeczności Polaków w Wielkiej Brytanii. "Dobrze, że to spotkanie się odbyło" Część z biorących udział w spotkaniu Polaków przypomniała także szefowej rządu, że mając brytyjskie obywatelstwo stali się wyborcami i ich głos - tak jak 3,3 miliona obywateli Unii Europejskiej mieszkających w Wielkiej Brytanii - powinien być brany pod uwagę w procesie podejmowania przez rząd najważniejszych decyzji politycznych.

- Premier powtarzała przyjemne hasła, ale brakowało w tym konkretów - oceniła Marta Krupińska, która jako jedyna Polka była w ubiegłym roku notowana na liście najbardziej wpływowych londyńczyków według popołudniówki "Evening Standard". - Dobrze, że to spotkanie się odbyło i mogliśmy zaprezentować się w gronie fantastycznych Polaków, ale czy ja się czuję jakkolwiek bezpieczniej czy spokojniej? Nie - powiedziała. "Spotkanie było bardziej konkretne, niż przypuszczałam" Nieco bardziej pozytywnie wypowiedziała się zoolog i wykładowczyni akademicka Joanna Bagniewska, która dopytywała między innymi o status polskich studentów w Wielkiej Brytanii po tym, gdy kraj opuści Unię Europejską.

- Spotkanie było bardziej konkretne, niż przypuszczałam. Miło było zobaczyć, że premier angażuje się w kontakt z naszą społecznością i jest gotowa nas wysłuchać, ale zabrakło tego, co ona ma dla nas do zaoferowania - tłumaczyła. Z kolei Barbara Drozdowicz z organizacji świadczącej doradztwo dla migrantów East European Resource Centre podkreśliła w trakcie rozmowy z szefową rządu niepewność towarzyszącą polskim migrantom w Wielkiej Brytanii. - Najważniejsze jest to, żeby brytyjski rząd docenił, że my jesteśmy prawdziwą mniejszością, a nie jakąś grupą migrantów ekonomicznych, którzy przyjeżdżają i wyjeżdżają po zbiorach truskawek - zaznaczyła. "Szczere zainteresowanie premier polską społecznością" Jak dodała, jednym z kluczowych wyzwań w najbliższych miesiącach będzie "pomoc tym, którzy (...) mają utrudniony dostęp do porady o tym, jak będzie wyglądał nowy system migracyjny, bo nie możemy sobie pozwolić na to, żeby tysiące Polaków wypadły poza system tylko dlatego, że nie zdają sobie sprawy z tego, jak to będzie działać". - Było widoczne szczere zainteresowanie premier polską społecznością (...), a także naszymi radami i spostrzeżeniami co do tego, czego nasza społeczność oczekuje w kwestii niepewnej przyszłości po brexicie. Widać, że ma świadomość, że język polski jest drugim najpopularniejszym językiem Wielkiej Brytanii, a Polacy są nie tylko siłą roboczą, ale mają realny wkład w brytyjskie społeczeństwo"- ocenił socjolog, doktor Roch Dunin - Wąsowicz z London School of Economics. W Wielkiej Brytanii mieszka 3,3 miliona obywateli Unii Europejskiej, w tym ponad milion Polaków, którzy stanowią największą mniejszość narodową.
