pl-1050
pl
2018-03-15
http://www.rp.pl/Publicystyka/303159863-Gerard-Keown-Przyjaciele-sw-Patryka.html
Przyjaciele św. Patryka

Most Grunwaldzki we Wrocławiu, Tauron Arena w Krakowie czy Pałac Kultury i Nauki w Warszawie zostaną w sobotę, z okazji Dnia św. Patryka, narodowego święta Irlandii, podświetlone na zielono. Polskie budowle dołączą do znanych miejsc w świecie, takich jak Empire State Building w Nowym Jorku, egipskie piramidy czy Koloseum w Rzymie.

17 marca każdy może poczuć się Irlandczykiem. Także tu, w Polsce, gdzie w ramach Festiwalu św. Patryka odbędzie się ponad 120 wydarzeń, podczas których świętować będziemy irlandzko-polską przyjaźń. Podczas tych obchodów irlandzcy ministrowie odwiedzają cenionych zagranicznych partnerów. W ostatnim tygodniu minister Damien English złożył wizytę w Poznaniu i Wrocławiu, aby podkreślić znaczenie mocnych i stale rozwijających się związków między Irlandią i Polską. W ostatnich latach staliśmy się sobie bardzo bliscy – jako partnerzy w Unii Europejskiej, strony w wymianie handlowej, a także dzięki istnieniu polskiej społeczności w Irlandii.

Więzi coraz mocniejsze. W Irlandii mieszka około 130 000 Polaków. Wielu z nich będzie bawić się i uczestniczyć w wydarzeniach Festiwalu św. Patryka. Polska społeczność, stanowiąca około 3 proc. populacji Irlandii, jest cenioną i szanowaną częścią naszego społeczeństwa, a język polski jest najpowszechniej używanym językiem obcym w Irlandii. Polacy są bardzo mile widziani w naszym kraju. Doroczny Festiwal Polska Éire, w ramach którego odbywa się wiele wydarzeń kulturalnych i sportowych w całej Irlandii, jest dowodem uznania dla wkładu wnoszonego przez Polaków do irlandzkiego społeczeństwa. Wielu z Polaków, którzy mieszkali, pracowali i studiowali w Irlandii, wraca do Polski i także tu buduje nowe związki między naszymi krajami. Bardzo cieszę się, że Network Irlandii – organizacja Polaków, którzy mieszkali w przeszłości w Irlandii – rozwija się z roku na rok. Łączące nas więzi jeszcze nigdy nie były tak mocne. Wymiana handlowa osiąga wartość ponad 3 miliardów euro rocznie, a każdego roku odnotowywany jest jej wzrost o około 15 proc. Przekłada się ona na bezpieczeństwo miejsc pracy i dobrobyt rodzin zarówno w Irlandii, jak i w Polsce. Coraz więcej irlandzkich firm dostrzega atrakcyjność Polski jako rynku eksportowego, miejsca inwestycji czy lokalizacji, z której można prowadzić działalność gospodarczą w Europie Środkowej. Nasze kraje są wyjątkowo dobrze skomunikowane, każdego tygodnia między Irlandią a Polską odbywa się ponad 50 lotów. Te silne związki handlowe przyczyniają się do rozwoju irlandzkiej gospodarki. Irlandia jest jednym z najbardziej otwartych, opartych na eksporcie rynków w świecie. Według prognoz ekonomistów PKB naszego kraju wzrośnie w 2018 roku o 3,5 proc. Irlandia jest obecnie jedną z najszybciej rozwijających się gospodarek w Unii Europejskiej. Unia wspólnych wartości. Członkostwo w Unii Europejskiej jest kluczową kwestią wpływającą na sukces naszej gospodarki, a także na bezpieczeństwo i dobrobyt w coraz bardziej zglobalizowanym świecie. Unia jest też dla nas wspólnotą uniwersalnych wartości. Ponad 80 proc. Irlandczyków popiera członkostwo ich kraju w UE. Jesteśmy zaangażowani na rzecz budowania silnej Unii, która potrafi reagować na obawy swoich obywateli oraz na stawiane przed nią wyzwania. Jednym z tych wyzwań jest brexit. Mam ogromną nadzieję, że trwające obecnie negocjacje zakończą się wypracowaniem jak najbliższych przyszłych relacji pomiędzy Unią Europejską, a więc również Irlandią, a Wielką Brytanią. Zależeć to będzie od tego, jaką relację z Unią chce mieć w przyszłości Zjednoczone Królestwo. Kwestią zasadniczą jest też, aby dorobek procesu pokojowego w Irlandii Północnej, m.in. otwarta granica na wyspie oraz współpraca Irlandii z Irlandią Północną, zostały w pełni zachowane. Cieszę się, że jest to cel wspólny zarówno dla UE, jak i Wielkiej Brytanii. Jedno jest pewne. Irlandia swoją przyszłość wiąże z Unią Europejską. Myślę, że zgodziłby się ze mną św. Patryk, który urodził się w Brytanii, wykształcił we Francji zgodnie z tradycją rzymską, a większość życia spędził w Irlandii. Rok rocznic. 2018 jest dla Polski ważnym rokiem, obchodzona będzie setna rocznica odzyskania niepodległości. Z przyjemnością będziemy świętować to ważne wydarzenie z naszymi polskimi przyjaciółmi. W Irlandii z kolei będziemy obchodzić setną rocznicę pierwszych wyborów, w których głosować mogły kobiety, a także wybór naszej pierwszej posłanki – Konstancji Markiewicz – która została pierwszą w Irlandii, a drugą na świecie kobietą ministrem. Jej mężem był polski artysta, hrabia Kazimierz Markiewicz. Konstancja angażowała się na rzecz polskiej i irlandzkiej niepodległości. Pamiętamy też o jeszcze starszym związku łączącym Irlandię z Polską. W 2018 roku mija 420 lat od publikacji „Historii Polski" Bernarda O'Connora, pierwszej historii Polski napisanej w języku angielskim. O'Connor, który pochodził z Kerry w południowo-zachodniej Irlandii, był osobistym lekarzem króla Jana III Sobieskiego. W tym roku rocznic Ambasada ustanowiła i przyznała Nagrodę im. Bernarda O'Connora osobie, która wniosła znaczący wkład w rozwój przyjaźni, współpracy i zrozumienia pomiędzy narodami irlandzkim i polskim. Jest dla mnie zaszczytem wręczyć tę nagrodę Antoniemu Liberze, uznanemu polskiemu pisarzowi, reżyserowi teatralnemu oraz znawcy twórczości Samuela Becketta – jednego z irlandzkich dramaturgów, laureata literackiej Nagrody Nobla. Wiele zatem nas – Polaków i Irlandczyków – łączy. Dzień św. Patryka będziemy obchodzić z naszymi przyjaciółmi w Polsce. Rozejrzyj się, a może ujrzysz podświetlony na zielono budynek. Mam nadzieję, że jak w moich, tak i w Waszych myślach zawita Irlandia i że wkrótce będziecie mieli okazję odwiedzić Zieloną Wyspę.
