pl-55
pl
2018-02-22
https://www.euractiv.pl/section/polityka-wewnetrzna/news/holandia-chce-byc-gotowa-twardy-brexit/
Holandia chce być gotowa na twardy brexit

Holenderskie Ministerstwo Finansów przesłało do parlamentarzystów list, w którym przekonuje, że należy poważnie zwiększyć zatrudnienie w służbie celnej. Miałby to być element przygotowań na tzw. twardy brexit, czyli sytuację, w której UE i Wielkiej Brytanii nie udałoby się wynegocjować nowego porozumienia na temat handlu. Do listu dotarła brytyjska telewizja Sky News . Ministerstwo napisało w nim, że w najbliższym czasie trzeba pozyskać i przeszkolić 930 nowych pracowników służby celnej. W ocenie resortu nie można bowiem wykluczyć porażki toczących się obecnie unijno-brytyjskich negocjacji. Już pierwszy ich etap, pozornie najmniej skomplikowany, okazał się być bardzo trudny. Wielka Brytania musi opuścić Unię Europejską najpóźniej 29 marca 2019 r. Jednak umowa regulująca na nowo relacje między Londynem a Brukselą musi zostać wynegocjowana do jesieni bieżącego roku. Izba Gmin potrzebuje bowiem czasu na wdrożenie jej zapisów do brytyjskiego prawa. „Podziały wewnątrz Partii Konserwatywnej oraz brak jakiejkolwiek jasności co do brytyjskiego stanowiska sugerują, że dalszy przebieg negocjacji może nie być gładki. Dlatego scenariusz, w którym Wielka Brytania opuszcza UE bez jakiegokolwiek rozwodowego porozumienia oraz bez okresu przejściowego jest wciąż możliwy” – podkreślił podpisany pod listem sekretarz stanu w Ministerstwie Finansów Menno Snel.

930 nowych holenderskich celników? Gdyby nie udało się osiągnąć brytyjsko-unijnego porozumienia, UE i Wielka Brytania będą musiały handlować ze sobą na zasadach Światowej Organizacji Handlu (WTO). Wtedy właśnie zdaniem holenderskiego Ministerstwa Finansów kraj będzie potrzebował dodatkowych 930 celników. Gdyby udało się natomiast wynegocjować umowę podobną do tej, jaką UE zawarła niedawno z Kanadą (tzw. porozumienie CETA), zatrudnienie w służbie celnej będzie musiało wzrosnąć o 750 etatów. Resort apeluje więc o rozpoczęcie rekrutacji już teraz, ponieważ cały proces oraz niezbędne szkolenia będą trwały od 9 do nawet 22 miesięcy. Haga zapewnia, że od początku negocjacji opowiada się za uzyskaniem możliwie szerokiego porozumienia Brukseli z Londynem. Chce jednak być gotowa na ewentualne niepowiedzenie tych rozmów. Holandia jest bowiem trzecim co do wielkości partnerem handlowym Wielkiej Brytanii. To właśnie przez holenderskie porty na Morzu Północnym trafia do innych państw członkowskich UE duża część brytyjskiego eksportu. Haga od dawna uważana była też za najbliższego sojusznika Londynu w kwestii handlu. Oba państwa nieraz na forum UE sprzeciwiały się na przykład zmianom w unijnej polityce celnej. Przyszłe brytyjsko-unijne relacje handlowe były głównym tematem wczorajszego (21 lutego) spotkania brytyjskiej premier Theresy May i szefa holenderskiego rządu Marka Rutte w Londynie. Było ono elementem tzw. ofensywy wdzięku, jaką Wielka Brytania prowadzi przed marcowym szczytem UE w Brukseli, na którym omawiane mają być dotychczasowe postępy w brexitowych negocjacjach.
