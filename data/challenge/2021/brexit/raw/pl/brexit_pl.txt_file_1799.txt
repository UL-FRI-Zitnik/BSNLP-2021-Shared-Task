pl-1799
pl
2018-02-28
http://www.rmf24.pl/raporty/raport-wybory-w-wlk-brytanii/brexit/news-rozmowy-o-brexicie-musza-sie-zakonczyc-do-jesieni-wiele-kwes,nId,2551167
Rozmowy o Brexicie muszą się zakończyć do jesieni. "Wiele kwestii spornych"

Umowa składa się z sześciu części. Dotyczą one: postanowień wstępnych, praw obywateli, kwestii związanych m.in. z towarami wprowadzonymi na rynek przed datą wyjścia Wielkiej Brytanii z UE, rozliczeń finansowych, uregulowań przejściowych oraz postanowień instytucjonalnych. Zawiera również protokół dotyczący Irlandii i Irlandii Północnej. Prócz tego UE zawarła w umowie swoje stanowisko wobec spraw, w których od czasu grudniowego szczytu UE, jaki oficjalnie zamknął pierwszą fazę rozmów, nie osiągnięto żadnego postępu lub które nie zostały w ogóle podjęte podczas dotychczasowych negocjacji. Projekt zawiera ponadto postanowienia w sprawie okresu przejściowego, opierające się na dodatkowych wytycznych negocjacyjnych przyjętych przez państwa członkowskie UE. Mimo długotrwałych rozmów między UE i Wielką Brytanią utrzymuje się wiele kwestii spornych - przyznał główny unijny negocjator ds. Brexitu Michel Barnier. Jako przykład kwestii, w których stronom nie udało się osiągnąć znaczącego postępu, Barnier wymienił uregulowanie problemu praw obywatelskich, a zwłaszcza praw obywateli UE w Wielkiej Brytanii podczas okresu przejściowego. Zaznaczył przy tym, że przy obecnym stanie rozmów samo wprowadzenie okresu przejściowego dla Wielkiej Brytanii "nie jest wcale rzeczą oczywistą" oraz że w sprawie konkretnych uregulowań, jakie miałyby podczas takiego okresu obowiązywać między stronami, jest nadal "wiele rozbieżności". Przedstawiony przez Barniera projekt umowy ujmuje w przepisy prawne treść grudniowego sprawozdania negocjatorów obu stron z postępów osiągniętych podczas pierwszego etapu negocjacji. W dokumencie określono też proponowane postanowienia dotyczące nierozstrzygniętych dotąd kwestii związanych z Brexitem, które we wspólnym sprawozdaniu zostały wspomniane, ale nie zostały określone szczegółowo. (j.)
