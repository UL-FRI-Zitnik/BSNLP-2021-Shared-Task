sl-118
sl
2019-11-01
https://www.dnevnik.si/1042912667/svet/farage-poziva-johnsona-k-predvolilnemu-zaveznistvu-za-brexit
Farage poziva Johnsona k predvolilnemu zavezništvu za brexit

"Borisu Johnsonu bom rekel: opusti dogovor, opusti dogovor, ker to ni brexit, opusti dogovor, ker bodo ljudje čez tedne odkrili, kaj ste podpisali in jim ne bo všeč," je ob začetku predvolilne kampanje povedal Farage. "To ni brexit. On skuša prodati rabljen motor, ki mu je očistil kapo, pod katero se ni nič spremenilo, to je grozen dogovor Therese May o predaji," je povedal po poročanju tujih tiskovnih agencij.

Če bo premier do 14. novembra zavrnil ponudbo za sodelovanje v predvolilnem zavezništvu za brexit, se bo Farageova stranka na volitvah 12. decembra borila za podpornike izstopa v vseh britanskih okrožjih. "Borili se bomo za vsako okrožje v Angliji, Škotskem in Walesu. Ne dvomite, da smo pripravljeni," je poudaril.

Generalni sekretar konservativne stranke James Cleverly je zavrnil ponudbo stranke Brexit. "Glas za Faragea pomeni tveganje, da Jeremy Corbyn skozi stranska vrata pride na Downing Street, država pa bo leto 2020 porabila za referenduma o brexitu in škotski neodvisnosti," je povedal Cleverly.

"To ne bo dokončalo brexita, ampak bo znova privedlo do blokiranega parlamenta, ki ne deluje," je še poudaril.

K sodelovanju z Johnsonom je sicer v četrtkovem pogovoru v radijski oddaji Faragea pozval že ameriški predsednik Donald Trump, ki je ob tem kritiziral tudi dogovor o brexitu.

Vodja Brexita, ki je bil leta 2016 eden glavnih obrazov kampanje za izstop iz EU, je danes napadel tudi opozicijske laburiste in jim napovedal trd boj na volitvah.

V javnomnenjskih anketah se konservativcem na volitvah prihodnji mesec obeta zmaga. Podpira jih 36 odstotkov vprašanih v anketi inštituta Yougov, opravljeni v sredo. Na drugem mestu so laburisti, ki bi jih volilo 21 odstotkov sodelujočih. 18-odstotno podporo uživajo liberalni demokrati, stranka Brexit pa je na četrtem mestu s 13 odstotki podpore. Sledijo še zeleni, ki jih podpira šest odstotkov vprašanih, in Škotska nacionalna stranka s štirimi odstotki.

Anketo so opravili, potem ko so britanski poslanci v torek potrdili razpis volitev 12. decembra. K tem je pozval Johnson, potem ko mu dogovora o brexitu ni uspelo spraviti skozi britanski parlament.
