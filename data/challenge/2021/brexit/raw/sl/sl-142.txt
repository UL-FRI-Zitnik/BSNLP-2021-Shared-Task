sl-142
sl
2019-03-31
http://www.24ur.com/novice/svet/brexit-lahko-ogrozi-do-80-000-delovnih-mest-na-irskem.html
Brexit lahko ogrozi do 80.000 delovnih mest na Irskem

Ne glede na to, ali bo Združeno kraljestvo iz EU izstopilo z dogovorom ali brez, bo imel brexit velik vpliv na Irsko – tako v študiji ugotavlja irsko finančno ministrstvo. Medem je peticijo za preklic brexita podpisalo že več kot šest milijonov ljudi.

Irsko finančno ministrstvo je podprlo študijo inštituta ESRI, ki je preučevala, kakšen vpliv bo imel brexit na državo. V študiji so zajeli več scenarijev za izstop – t.i. 'trdi' brexit oziroma izstop brez dogovora, pa tudi 'mehki' brexit oziroma izstop z dogovorom.

Kot je študijo strnila njena vodja Adele Bergin , bo imel brexit v vsakem primeru negativne posledice na irski trg dela, tamkajšnja gospodinjstva, podjetja in javne finance.

Irski protestniki proti brexitu so podrli lažno mejo.

V primeru, da se EU in Velika Britanija ločita z dogovorom, bo irski bruto domači proizvod desetletje po izstopu okoli 2,6 odstotka nižji, če pa Britanci izstopijo brez dogovora, bi bil lahko nižji za 4,8 odstotka, še ugotavlja ESRI.

Študija napoveduje, da bo na Irskem desetletje po izstopu Velike Britanije iz EU z dogovorom zaposlenih okoli 45.000 Ircev manj, kot če bi Britanci ostali del unije. V primeru neurejenega izstopa pa bi bilo lahko zaposlenih 77.500 ljudi manj.

Peticija proti brexitu podira rekorde

Peticijo, o kateri bo britanski parlament razpravljal v ponedeljek, je podpisalo že več kot šest milijonov ljudi. Spomnimo, britanski parlament mora obravnavati vsako peticijo, ki doseže več kot 100.000 podpisov.

Spletna peticija je bila objavljena 20. marca, pravico do podpisa pa so imeli vsi britanski državljani, tudi tisti, ki živijo v tujini. Pristojni odbor je zavrnil govorice, da so pod peticijo tudi podpisi ljudi, ki nimajo pravice do tega podpisa, saj po ugotovitvah odbora 96 odstotkov podpisov izhaja iz Združenega kraljestva.

Kljub temu koliko podpisov je dosegla ta peticija, je vlada že sporočila, da ne namerava preklicati brexita. Na referendumu junija 2016 so Britanci z rahlo večino glasovali za izstop Združenega kraljestva iz EU. Za brexit se je izreklo 17,4 milijona Britancev, medtem ko jih je bilo 16,1 milijona proti.

Do izstopa bi moralo priti 29. marca, a je britanska vlada prosila za preložitev, zato je zdaj izstop načrtovan za 12. april.

Zaskrbljeni Irci

V soboto se je okoli 300 ljudi zbralo v kraju Newry na meji z Irsko in protestiralo proti brexitu, saj se bojijo, da bi ta lahko ogrozil mirovni sporazum na Severnem Irskem. Med udeleženci shoda sta bila nekdanji vodja irske republikanske stranke Sinn Fein Gerry Adams in njena trenutna vodja Mary Lou McDonald .

Vse, kar še spominja na nekdanjo mejo med Irsko in Severno Irsko je razlika v barvi črt.

Shod je potekal na mostu čez avtocesto, ki povezuje severnoirsko glavno mesto Belfast in irsko prestolnico Dublin. " Moja pot v službo, ki zdaj traja eno uro, bo po novem vključevala tri mejne prehode, kar pomeni, da bo treba dnevno prečkati šest mejnih prehodov, če upoštevam pot v obe smeri, " je izpostavila okoljska raziskovalka Patricia McGenity .

Številni se bojijo ponovne vzpostavitve "trde" meje med Veliko Britanijo in Irsko, ki bi lahko znova sprožila nasilje. Kljub primeru, da bi se zgodil 'trdi' brexit, pa sta se EU in Združeno kraljestvo dogovarjala o 'irskem varovalu', ki bi preprečilo, da se kaj takega zares zgodi.
