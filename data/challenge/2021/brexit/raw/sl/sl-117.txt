sl-117
sl
2019-09-12
https://www.dnevnik.si/1042897903/svet/britanska-vlada-v-nacrtih-za-brexit-brez-dogovora-svari-pred-hudimi-posledicami
Britanska vlada v načrtih za brexit brez dogovora svari pred hudimi posledicami

Laburisti so danes po objavi načrtov že pozvali k ponovnem zasedanju parlamenta. Dokumenti iz operacije Yellowhammer navajajo, da bi brexit brez dogovora vodil v manjše količine dobavljenih določenih vrst sveže hrane in sestavin ter dvig cen hrane in nafte, kar bi najhuje prizadelo tiste z nizkimi dohodki. Zaradi motenj, ki bi lahko trajale pol leta, bi bila lahko ogrožena dobava zdravil in medicinskih pripomočkov.

Vlada premierja Borisa Johnsona je v dokumentih tudi ocenila, da bi se lahko v državi zvrstilo več protestov, tovornjaki pa bi morali za prečkanje Rokavskega preliva čakati več kot dva dneva.

V dokumentih vlada še opozarja, da bi lahko prišlo do porasta delovanja na črnem trgu.

Laburisti: Nujen je sklic parlamenta

Laburisti so danes sporočili, da je sedaj bolj kot kadarkoli nujen ponoven sklic zasedanja parlamenta. Laburist Keir Starmer je namreč opozoril, da dokumenti potrjujejo resne grožnje v primeru brexita brez dogovora. Poslanci bi morali imeti po njegovem prepričanju možnost, da na vse načine preprečijo ta scenarij.

Britanski poslanci so v torek pred prisilnimi počitnicami od vlade zahtevali, da objavi omenjene dokumente. Obrambni minister Ben Wallace je zagotovil, da vlada dela vse, da bi ublažila posledice morebitnega brexita brez dogovora. Dokumenti namreč nakazujejo le, kaj bi se lahko zgodilo, če vlada ne bi ukrepala. V ozadju namreč že potekajo priprave, ob primernem času pa bodo objavili posodobljen načrt, je dodal.

Tudi Michael Gove, ki je v britanski vladi zadolžen za brexit, je zagotovil, da je vlada resno napredovala pri sprejemanju ukrepov, ki bi zagotovili kar najbolj varno slovo od Evropske unije v primeru izstopa brez dogovora. Dokumenti so sicer nastali le deset dni po tistem, ko je položaj premierja prevzel Boris Johnson.
