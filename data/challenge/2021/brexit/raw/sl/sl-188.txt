sl-188
sl
2019-10-18
https://www.vecer.com/brexit-napol-pod-streho-10079055
Brexit napol pod streho

Nasprotniki brexita še kar verjamejo, da se ta ne bo zgodil.

Izstop Velike Britanije iz EU sta z dogovorom tik pred zdajci potrdili evropska in britanska vlada, toda odločali bodo poslanci.

Skoraj natanko 40 mesecev po britanskem referendumu, na katerem je slabih 52 odstotkov volivcev glasovalo za odhod Združenega kraljestva Velike Britanije in Severne Irske iz Evropske unije, ter po neštetih vzponih in padcih pogajanj med Londonom in Brusljem je luč sveta ugledal novi dogovor o ločitvenem sporazumu. Sklenili so ga predstavniki EU in britanske vlade, razglasila predsednik Evropske komisije Jean-Claude Juncker in britanski premier Boris Johnson , a tudi to ne pomeni, da bo brexit z dogovorom v noči na 1. november res uresničen. Sporazum morajo namreč potrditi še Evropski parlament (pri čemer naj ne bi bilo težav) in britanski poslanci, pri čemer pa bi se lahko na jutrišnjem izrednem zasedanju spodnjega doma britanskega parlamenta (šele četrtič v zadnjih osmih desetletjih bodo poslanci v klopi sedli v soboto) spet vse vrnilo na nično točko. Torej, da sporazum ne bi bil potrjen.

Irskega varovala, ki je bil najspornejši element, ni več.

Vstop na enotni evropski trg bo v Severni Irski in ne na meji z Irsko.

Severna Irska bo pod britanskim carinskim režimom, hkrati pa tudi vstopna postaja na skupni evropski trg.

Dosežen je bil dogovor glede davka na dodano vrednost, ki ne bo povzročal nelojalne konkurence na skupnem evropskem trgu.

Brez irskega varovala

Sporazum o razhodu, dogovorjen že lani, ki ga je EU potrdila, britanski poslanci pa v času vladavine premierke Therese May kar trikrat zavrnili, je na prvi pogled doživel predvsem kozmetične popravke. Ključna sprememba v dogovoru o spremenjenem ločitvenem sporazumu v primerjavi s prejšnjim je to, da je EU pristala na odpravo tako imenovanega spornega irskega varovala, ki so ga zamenjali z novim pristopom, je včeraj poudaril glavni pogajalec unije o brexitu Michel Barnier . Namen tega varovala je bil, da bi se izognili sistematičnemu fizičnemu nadzoru na meji med Severno Irsko in Irsko ter tako zavarovali velikonočni sporazum, ključni dosežek v severnoirskem mirovnem procesu v devetdesetih letih, po katerem na irskem otoku ne sme biti "trde meje". Novi pristop zdaj predvideva, da bo severnoirska skupščina, znana po imenu Stormont, z navadno večino v rednem demokratičnem postopku odločala, ali ohraniti dogovorjeno ureditev glede meje na irskem otoku ali ne. Prvič bo odločala štiri leta po brexitu, torej po izteku predvidenega prehodnega obdobja.

Predsednik Evropskega sveta Donald Tusk je kot ključno izpostavil to, da je britanski premier Boris Johnson sprejel izvajanje carinskega nadzora na vstopnih točkah v Severno Irsko, ne po irskem otoku, s čimer se bodo izognili nadzoru na meji med Irsko in Severno Irsko ter zagotovili integriteto enotnega trga. Dogovor namreč predvideva, da Severna Irska ostane usklajena z omejenim naborom evropskih pravil glede blaga, a obenem ostane v carinskem območju Združenega kraljestva. Združeno kraljestvo bo lahko uveljavljalo britanske carine za proizvode za tretje države, če ne bo obstajalo tveganje, da vstopijo na enotni trg. Če bo to tveganje obstajalo, bo treba uporabiti carine EU.

Irski premier zadovoljen

Novi dogovor med EU in Združenim kraljestvom je dober tako za Irsko kot Severno Irsko, je v odzivu ocenil irski premier Leo Varadkar . "Imamo dogovor o brexitu, ki omogoča Združenemu kraljestvu, da z dogovorom zapusti EU. Imamo edinstveno rešitev za Severno Irsko, ki upošteva njeno edinstveno zgodovino in geografijo. Je dober za Irsko in Severno Irsko," je tvitnil Varadkar. Dodal je, da je dogovor preprečil trdno mejo med obema deloma na irskem otoku in zaščitil mesto Irske na enotnem trgu EU.

V Londonu slabo kaže

Izstopni sporazum pokriva prednostna ločitvena vprašanja - pravice državljanov, finančno poravnavo in mejo na irskem otoku - in opredeljuje prehodno obdobje, ki lahko traja najdlje do konca leta 2022. Priložena je pravno nezavezujoča politična izjava o prihodnjih odnosih. Združeno kraljestvo naj bi tako kljub prvotnemu nasprotovanju plačalo 45 milijard evrov, kar naj bi bila nekakšna kompenzacija za izpad v evropskem proračunu. Sicer pa, kot je pojasnil glavni evropski pogajalec Barnier: Severna Irska ostane usklajena z omejenim naborom evropskih pravil glede blaga, a obenem ostane v carinskem območju Združenega kraljestva, ustrezno je rešeno vprašanje davka na dodano vrednost in dogovorjena je že omenjena vloga severnoirskega parlamenta glede ureditve vprašanja meje. Združeno kraljestvo bo lahko uveljavljalo britanske carine za proizvode za tretje države, če ne bo obstajalo tveganje, da vstopijo na enotni trg. Če bo to tveganje obstajalo, bo treba uporabiti carine EU, je pojasnil Barnier.

Francois Lenoir

Zadovoljstvo po dogovoru. Morda malo prehitro

Žogica je zdaj na britanski strani Rokavskega preliva. Britanski premier Johnson je poslance pozval, naj podprejo sporazum, a se skoraj dobesedno zaletel v zid. Podporo sporazumu so namreč poleg najmočnejših opozicijskih strank, laburistov in liberalnih demokratov odrekli tudi v stranki Brexit, ki jo vodi največji britanski evroskeptik Nigel Farage , Škotski nacionalni stranki in celo koalicijski severnoirski Demokratični unionistični stranki.
