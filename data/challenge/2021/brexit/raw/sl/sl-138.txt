sl-138
sl
2018-08-13
http://www.slovenskenovice.si/novice/svet/clanek/foto-vroce-bolj-vroce-brexit-78655
Vroče, bolj vroče, brexit

HLAJENJE PO BRITANSKO

Britance je več kot mesec dolg vročinski val ujel nepripravljene, še dodatno pa jim pritisk dviguje prihajajoči brexit.

Le streljaj od London Eye obrežje Temze spominja na plažo z nasuto mivko in vodnimi vragolijami za otroke v kopalkah.

Velika Britanija se letos sooča z nenavadno visokimi temperaturami, ki so družbo popolnoma ohromile. Ozračje se je v minulem mesecu namreč več tednov zapored segrevalo vse do rekordnih 36 stopinj, na pregretih postajah podzemne železnice pa še za dobrih pet več, zaradi česar so obupani potniki nevzdržne razmere primerjali z vožnjo v živinskih vagonih. Klimatiziran je namreč samo novejši del vlakov, poleg tega so v zadnjem julijskem tednu odpovedali več sto voženj nadzemnih vlakov predvsem na jugu Londona zaradi pregrevanja tirov in zato počasnejše vožnje.

Uslužbenci podzemne so izjemoma lahko prišli v službo v kratkih hlačah.

Takole so se opravičili kupcem, ko so v kar več trgovinah zaradi vročine odpovedali hladilniki.

Uslužbenci podzemne železnice so v najbolj vročih dneh izjemoma lahko prišli v službo v kratkih hlačah, turistom, ki so v dolgi koloni čakali na vstop v Westminstrsko opatijo, pa so delili plastenke z vodo. Predvsem otroci so se hladili kar v vodnjakih, v iskanju ohladitve v rekah pa se je po državi v juliju utopilo najmanj sedem plavanja neveščih ljudi. Temperaturni presežki so spravili na kolena tudi floro in favno. Značilna zelena angleška trava tako ob pogledu z letala ali sprehodu po parkih in botaničnem vrtu Kew Gardens bolj spominja na dalmatinsko ali grško. Posledice vročine občutijo tudi londonski kanali, ki tečejo od predela Little Venice do Regent's Parka oziroma Camden Towna. Te nekoč živahne prometnice, namenjene transportu tovora, po katerih danes plujejo turistične ladjice – večinoma pa so zasidrane ob nabrežju in preurejene v razkošne plavajoče stanovanjske enote –, se zaradi skrajne vročine spopadajo s pretirano količino majhnih, vodni kreši podobnih zelenih rastlin, ki kot neprodušna koprena lebdijo na površju. Mašijo jim motorje ladij, ogrožajo race in ribe, ujete pod njimi brez kisika, ter na površini zadržujejo plastične odpadke, ki kazijo podobo. S posebnimi ladjicami kosilnicami jih sicer vsak dan čistijo, a ne pomaga kaj dosti. Že v 24 urah se menda spet pojavijo in vztrajajo, vse dokler se temperature ne spustijo.

Nihče ne ve, kaj bo prinesel brexit.

Nekatera večja podjetja že umikajo svoje podružnice iz Velike Britanije.

A pogled na termometre ni edino, zaradi česar je Britancem vroče. Prihajajoče slovo od Evropske unije brexit za zdaj prinaša predvsem negotovost in paniko. Večina evropskih ekonomskih migrantov s strahom pričakuje posledice in upa, da bodo vendarle ponovili referendum. Bolgarski natakar pove, da se bo v najslabšem primeru vrnil domov, in doda, da je huje za tiste, ki se nimajo kam vrniti in so si v Londonu ustvarili življenje. Medtem ko nekatera večja podjetja že umikajo svoje podružnice iz Velike Britanije, zaposleni z odpravninami v žepih iščejo nove priložnosti drugje v EU. Vprašanje pa je seveda, kdo bo po brexitu prevzel vsa slabše plačana dela, ki so jih za Britance desetletja opravljali priseljenci iz gospodarsko šibkejših evropskih držav.

Vedno več kolesarjev na londonskih ulicah se s to obliko prevoza izogiba vročini in zamudi vlakov.

Londonska podzemna železnica se je spremenila v pravi vročinski pekel.

Zelena rastlinska koprena maši motorje ladij na londonskih kanalih.
