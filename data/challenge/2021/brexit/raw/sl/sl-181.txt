sl-181
sl
2019-04-01
http://www.politikis.si/2019/04/predsednik-evropske-komisije-jean-claude-juncker-je-danes-od-britanskega-parlamenta-zahteval-jasnost-glede-nacrtov-velike-britanije-za-brexit-britanska-poslanska-zbornica-bo-sicer-danes-znova-izvedla/
Predsednik Evropske komisije Jean-Claude Juncker je danes od britanskega parlamenta zahteval jasnost glede načrtov Velike Britanije za brexit. Britanska poslanska zbornica bo sicer danes znova izvedla več nezavezujočih glasovanj o možnostih britanskega izstopa iz EU.

Sfinga je v primerjavi z britanskim parlamentom odprta knjiga,” je v deželnem parlamentu nemške zvezne dežele Posarje povedal Juncker. “Zdaj moramo to sfingo prisiliti, da spregovori. Dovolj je tega dolgotrajnega molka,” je poudaril po poročanju nemške tiskovne agencije dpa.

Dodal je, da nihče ne ve, v katero smer bo šel brexit. Evropska unija po njegovih besedah ve, česa britanski parlament ne želi. “Kaj želi, pa doslej še nismo izvedeli,” je povedal.

Britanski poslanci bodo danes znova opravili več nezavezujočih glasovanj o možnostih glede brexita, ki naj bi pokazala, ali ima katera od njih večinsko podporo parlamenta. Poslanci so vložili osem predlogov. Med temi naj bi bila najbolj priljubljena možnost carinska unija, ki je največ podpore prejela tudi preteklo sredo, ko so poslanci opravili prva nezavezujoča glasovanja.

Druge možnosti, o katerih bi lahko poslanska zbornica glasovala, so še izstop brez dogovora 12. aprila, referendum o ločitvenem dogovoru, ki ga je premierka Theresa May dosegla z Brusljem, in referendum, ki bi izključil možnost brexita brez dogovora. Predsednik spodnjega doma britanskega parlamenta John Bercow bo sicer predloge za glasovanje še izbral.

Na podobnem glasovanju preteklo sredo sicer poslanci niso potrdili nobene od osmih možnosti glede brexita, o katerih so glasovali. Današnjemu glasovanju bi lahko to sredo sledil še en krog nezavezujočih glasovanj. Viri v vladi ne izključujejo niti možnosti, da bi poslanci izbirali med možnostjo, ki bo imela največ podpore, ter izstopnim sporazumom, ki so ga sicer že trikrat zavrnili, nazadnje v petek.

Britanski parlament bo danes razpravljal tudi o peticiji, v kateri več kot šest milijonov Britancev zahteva preklic brexita. Britanska vlada je sicer v odgovoru na to peticijo zatrdila, da ostaja zavezana izpolnitvi rezultatov referenduma, na katerem so Britanci leta 2016 izbrali izstop iz EU.
