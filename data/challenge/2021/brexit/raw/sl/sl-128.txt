sl-128
sl
2018-10-03
https://www.vecer.com/brexit-deli-britanske-konservativce-6584223
Brexit deli britanske konservativce

Theresa May je na oder precej štorasto priplesala.

Vlada britanske premierke Therese May ima vse več nasprotnikov v vrstah lastne stranke.

Manj kot pol leta pred britanskim odstopom iz Evropske unije je v Londonu in Bruslju še vedno veliko več vprašanj kot pa odgovorov. Toda temeljno vprašanje se glasi: bodo država, ki odhaja, in one, ki ostajajo v evropski povezavi, sploh dosegle kakšen odgovor ali pa bo brexit trd, kot temu radi rečejo?

Glavna zagovornica zmernega ali sorazmerno trdega brexita je britanska premierka Theresa May , ki je včeraj na kongresu svoje konservativne stranke v Birminghamu pozvala k enotnosti stranke glede strategije za brexit v času, ko se začenja najtežja faza pogajanj z Brusljem. "Vstopamo v najtežjo fazo pogajanj," je delegatom na kongresu sporočila Mayeva, ki je na oder okorno priplesala ob zvokih pesmi Dancing Queen skupine Abba. "Če bomo držali skupaj in ohranili mirne živce, vem, da lahko dosežemo dogovor, ki bo ugoden za Veliko Britanijo," je pozvala.

"Moramo biti stranka za vso državo," je nadaljevala premierka. "Ne stranka za manjšino niti za večino, temveč za vse, ki so pripravljeni trdo delati in se truditi po svojih najboljših močeh," je dodala. Voditeljem EU je očitala, da niso bili dovolj spoštljivi do njenih predlogov za brexit. "EU sem obravnavala nič drugače kot spoštljivo - Združeno kraljestvo pričakuje enako," je poudarila. Mayeva v svojih predlogih predvideva vzpostavitev prostotrgovinskega območja za blago in kmetijske proizvode, tako da bi sektor še naprej deloval v skladu s pravili evropskega enotnega trga in da bi zagotovili odprto mejo med Severno Irsko in Republiko Irsko. Bi pa država izstopila iz enotnega trga na področju storitev, ki predstavlja okoli 80 odstotkov britanskega gospodarstva.

Toda ostre nasprotnike ima premierka v lastni stranki. Bivši britanski zunanji minister Boris Johnson je dan prej delegate sicer pozval, naj v stranki podprejo vodstvo Therese May, a znova zavrnil njene predloge za brexit ter vlado pozval, naj jih opusti. Johnson, ki je z ministrskega položaja odstopil julija prav zaradi nasprotovanja njenemu načrtu, je predloge Mayeve zavrnil kot ustavno sporne, po katerih bo Velika Britanija po predvidenem izstopu iz povezave marca 2019 ostala ujetnica Bruslja. "To je nevarno in nestabilno - politično in gospodarsko," je dejal Johnson in načrt premierke označil za goljufijo, ki bi lahko privedla do okrepitve skrajne desnice. "Dragi kolegi konservativci, to ni demokracija. To ni tisto, za kar smo glasovali," je poudaril Johnson, pri tem pa mislil na referendum o brexitu leta 2016, na katerem je 52 odstotkov udeležencev podprlo izstop Združenega kraljestva iz EU.

Minuli petek, ravno pred začetkom kongresa konservativcev, je ta bivši londonski župan predstavil svoj alternativni načrt za brexit, ki vsebuje šest točk in naj bi rešil tudi zagato glede meje z Irsko. Predlaga tehnološko posodobitev in carinske preglede stran od meje, s čimer bi se po njegovem mnenju lahko ognili ponovni uvedbi nadzora na mejah. Kot glavno točko pa navaja, da bi moral London zagovarjati sklenitev prostotrgovinskega sporazuma, kot ga je EU sklenila s Kanado, a da bo ta še bolj ambiciozen. Ker pa bi za sklenitev tovrstnega sporazuma potrebovali nekaj časa, je opozoril, da bi se prehodno obdobje po brexitu verjetno zavleklo po letu 2020.
