sl-131
sl
2018-09-25
https://www.vecer.com/brexit-in-evropska-varnost-ozavescati-o-pomenu-varnosti-ze-od-rane-mladosti-6574753
Brexit in evropska varnost: Ozaveščati o pomenu varnosti že od rane mladosti

Velika Britanija je po brexitu pripravljena še naprej sodelovati v evropskih operacijah in misijah, a želi si tudi vključenosti v načrtovanje. Zato si želimo dogovor, ki bi omogočal prilagoditve in fleksibilnost.

Z uslužbenko britanskega obrambnega ministrstva Lindo Dann, vodjo oddelka za bilateralne odnose z evropskimi državami, o posledicah brexita na obrambnem in varnostnem področju.

Pogajanja med Veliko Britanijo in preostalimi državami članicami Evropske unije o ureditvi odnosov po razhodu med EU in Združenim kraljestvom so se po srečanju voditeljev EU v Salzburgu znašla v slepi ulici, saj so voditelji zavrnili britanski predlog glede brexita. Odprta ostajajo zlasti vprašanja glede prihodnjega sodelovanja na enotnem trgu in o meji na irskem otoku. Brexit pa med drugim prinaša tudi potrebo po ureditvi odnosov na področju skupne obrambe in varnosti. "Brexit ne pomeni umika Združenega kraljestva iz Evrope. Absolutno ostajamo predana članica zveze Nato in prihodnjim partnerstvom z EU ter bilateralnim odnosom s posameznimi državami," je pred dnevi ob obisku v Ljubljani za Večer poudarila Linda Dann z britanskega obrambnega ministrstva.

Linda Dann: ”Sprejemamo dejstvo, da nas ne bo več zraven, ko se bodo sprejemale odločitve o novih mirovnih operacijah, toda želeli bi biti povprašani za mnenje.”

Tako britanska premierka Theresa May kot obrambni minister Gavin Williamson sta jasno v preteklih izjavah poudarila, da ostaja Združeno kraljestvo predano in zavezano evropski obrambi in varnosti. "Si pa želimo nov dogovor z EU, ki bi dolgoročno omogočal udeležbo Združenega kraljestva v evropskih operacijah in misijah," pravi Dannova, ki se kot vodja oddelka za odnose z evropskimi državami ukvarja z vprašanji skupne varnosti in obrambe. Ob tem, kar Britanci počnejo v okviru Nata, si uradni London po besedah sogovornice želi še naprej vzdrževati številne bilateralne odnose s posameznimi državami na področju obrambe in varnosti.

Kdo je Linda Dann

Britanska obrambna in varnostna strokovnjakinja Linda Dann je vodja skupine na obrambnem ministrstvu, ki se ukvarja z bilateralnimi odnosi z evropskimi partnericami, ne glede na članstvo v EU. Pod svojim okriljem ima vzdrževanje odnosov z več kot 30 državami. Znotraj tega vodi skupino, ki je odgovorna tudi za varnostna in obrambna vprašanja, ki zadevajo odhod Združenega kraljestva iz Evropske unije oziroma brexit. Odgovorna je za oblikovanje politik britanske vlade kot posledico odhoda iz EU. Sodeluje tudi v pogajalski skupini za razhod Združenega kraljestva s povezavo.

Katera so ključna vprašanja, ki jih je treba v pogajanjih pred dokončnim razhodom razrešiti?

"Ključno vprašanje zadeva partnerstvo na varnostnem področju. Naša država že prispeva v evropskih operacijah in misijah, kar bi želeli nadaljevati. To ne bi smel biti večji problem, bo pa izziv pri načrtovanju novih operacij, saj bi želeli biti vključeni v načrtovanje novih operacij na samem začetku. Dilema, ki se pojavlja na naši strani, je naslednja: če nismo vključeni v načrtovanje, kako zagotoviti ustrezne zmogljivosti za podporo operacijam v prihodnje. Zato si želimo dogovor, ki bi omogočal prilagoditve in fleksibilnost. Sprejemamo dejstvo, da nas ne bo več zraven, ko se bodo sprejemale odločitve o novih mirovnih operacijah, toda želeli bi biti povprašani za mnenje. To bi nam omogočilo vsaj sodelovanje v debati in razmislek o tem, kakšne zmogljivosti lahko ponudimo, če seveda ustrezne premoremo."

Ohraniti vključenost v obrambnih programih

Kako si zamišljate prihodnje sodelovanje na področju opremljanja in krepitve zmogljivosti?

"Vsi skupaj moramo več storiti na področju delitve in še naprej razvijati skupne programe zmogljivosti. Ne gre le za to, da ena država razvija tehniko in jo prodaja drugim. EU je v zadnjih nekaj letih razvijala Evropski obrambni sklad, ki je bil zasnovan kot del Evropskega akcijskega obrambnega načrta. Po tej ideji bi ta sklad imel na voljo 13 milijard evrov za petletno obdobje za financiranje razvoja in raziskav na področju obrambnih zadev, zlasti opreme. To naj bi vodilo k novemu programu opremljanja. Podjetja bodo imela priložnost zaprositi za ta denar, da bodo lahko sodelovala v projektih, ki jih bo na obrambnem področju izvajala EU. Ta hip EU zagovarja, da lahko v programih sodelujejo le države članice EU in da le podjetja v državah članicah lahko participirajo v programu in črpajo denar. V Združenem kraljestvu bi seveda zelo radi videli, da bi bil tak sklad odprt za industrijo tretjih držav, da bi tudi mi lahko podpirali prihodnji razvoj opremljanja. Seveda razumemo, da je takšna pozicija EU del zagotavljanja strateške avtonomije kot odziv na izzive, ki jih Evropi postavlja Trump z zahtevami po zvišanju obrambnih izdatkov in hkratnim sporočanjem, da Evropa ne more nenehno računati na pomoč ZDA. Toda takšna politika ima za posledico izključevanje nas."

Bo sklad odprt, denimo za nečlanico EU Norveško?

"Norveška se bo znašla v enakem položaju kot mi. Po našem prepričanju v tem ne bo nobenega smisla, če si vsi skupaj želimo zagotoviti boljše sodelovanje, več učinkovitosti in skupaj povečati obrambne izdatke."

Gre seveda tudi za zaščito domače industrije znotraj EU.

"Povsem razumem, da gre tudi za to. Države se različno obnašajo. Nekatere imajo bolj nacionalno usmerjeno obrambno industrijo, spet druge pa bolj mednarodno usmerjeno. Veliko takšnih praks je mogoče najti pri nekaterih večjih nabavah, pri čemer je oskrbovalna veriga lahko zelo dolga. Ne konča se torej pri prvem ali drugem pogodbenem partnerju, ki sodelujeta pri dobavi določene opreme, ampak pogosto obstaja cela vrsta dobaviteljev z vseh koncev Evrope, ki zagotavljajo drobne dele končnega produkta."

Trump z drugimi besedami govori isto kot Obama

Kateri varnostni izzivi po vaši oceni čakajo zvezo Nato po brexitu?

"Brez dvoma je treba reformirati zavezništvo na način, da se bo lažje soočalo z grožnjami, ki smo jih videli v zadnjih nekaj letih. V tem času smo spoznali velike spremembe v naravi pojavov, ki ogrožajo Evropo. V mislih imam predvsem napade na naše ljudi, kot smo to neposredno izkusili v Združenem kraljestvu. Za to sedaj obstajajo zelo jasni in nesporni dokazi, da so v poskus umora Sergeja Skripala bili vpleteni Rusi. Grožnje okrog nas se spreminjajo in te okoliščine od vseh nas zahtevajo, da se z njimi na ustrezen način soočimo. Zveza Nato mora reformirati nadzor nad poveljevanjem za soočanje s temi izzivi. Seveda je ameriški predsednik Donald Trump vsem skupaj postavil izziv – dvigniti finančne izdatke za obrambne zadeve držav članic zavezništva na dva odstotka bruto družbenega proizvoda posamezne države. Tudi prejšnji predsednik Barack Obama je zaveznice spodbujal k temu cilju …"

Le da ni bil tako neposreden ...

"Res ni bil, vendar tudi Trump ne sporoča s svojo retoriko v zvezi s tem nič novega. Zelo pomembno je za vse nas, da skušamo storiti čim več na tem področju. Zelo cenimo, da se Slovenija trudi s svojimi malimi oboroženimi silami tem ciljem slediti. Kot zavezniki smo zadovoljni ob spoznanju, da se je tudi v Sloveniji povišalo trošenje za obrambo v minulem letu."

Z vojsko na obiske v šole

Slovenija brez dvoma ne bo dosegla dveh odstotkov BDP za obrambo do leta 2024, kot predvideva dogovor iz Walesa in kot danes na glas zahteva Trump. Kako lahko to vpliva na položaj Slovenije v zavezništvu?

"Seveda to ni izziv le za Slovenijo, temveč za vse države članice zveze Nato. Pri tem lahko države, kot je Velika Britanija, ponudimo svoje izkušnje na določenih področjih, denimo pri urjenju, kar je bil tudi eden od razlogov za moj obisk v Sloveniji. Menim, da je nujno imeti zelo jasen načrt, kako v prihodnosti doseči dogovorjene cilje. Pomembno se mi zdi tudi povečati vidnost obrambnih struktur med mladimi, da udeležbo v varnostnem in obrambnem sistemu prepoznajo kot zanimivo karierno možnost. Kajti vemo, da ima vaša vojska premajhno število pripadnikov in pripadnic. Manjka jih vsaj tisoč. Zato je nadvse pomembno ozaveščanje mladih na tem področju, da ljudje spoznajo, kako pomembno in dobro delo opravljajo v naši družbi. Vse to lahko pripomore k povečanju obrambnih sil. Pri tem velja poudariti, da vaše obrambne strukture uživajo precejšen ugled med zaveznicami zaradi doslej opravljenega dela v mednarodnem okolju. Zato bi le svetovala, da vse to, kar Slovenija že sedaj počne, postane le bolj vidno v javnosti, da ljudje spoznajo pomembnost tega poslanstva, kar bo pripomoglo tudi k drugačnemu odnosu do večjega trošenja."

Kako se vi spopadate s pomanjkanjem števila vojakov?

"Trudimo se početi prav to, kar je moj nasvet Sloveniji. Ozaveščati ljudi že od rane mladosti o pomenu varnosti in obrambe v današnjem svetu. Naši pripadniki oboroženih sil obiskujejo šole, kjer govorijo z mladimi o priložnostih, ki jih ponuja delo v obrambnih strukturah. Za nas je torej tudi pomembno, da predstavimo pozitivno plat sodelovanja v obrambnem resorju predstavnikom in predstavnicam etničnih skupnosti, da se odločijo za sodelovanje in da nam pomagajo prevzemati skupno odgovornost za mir. V vsakem primeru skušamo narediti sodelovanje v vojski čim bolj privlačno, zato razmišljamo tudi o deljenem delovnem času, kar je spet velik izziv, saj je vojska tradicionalno na preži 24 ur na dan in pripravljena na napotitev, kamor koli je potrebno. Vendar povsem jasno je, da mlada mati tega ne bo mogla ali tudi ne bo hotela. Zato razmišljamo o kariernih možnostih, znotraj katerih so ljudje zmožni prevzemati določene odgovornosti v času, ko niso napoteni na operacije in misije."

Avtonomija EU kot odziv na Trumpove izzive prinaša kot posledico izključevanje Združenega kraljestva
