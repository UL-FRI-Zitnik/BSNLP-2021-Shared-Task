sl-12
sl
2019-02-06
http://www.24ur.com/novice/svet/brexit-7.html
Bodo brexit preložili za dva meseca?

Okoli britanskega izstopa iz Evropske unije je vse več zmede. Medtem ko naj bi britanski ministri tajno razpravljali o preložitvi brexita, se je Theresa May znašla pod plazom kritik zagretih "brexitovcev", ker je namignila, da ne bo predlagala odprave spornega irskega varovala.

Mayeva ne odstopa od datuma, ki ga je postavila.

Po tem, ko je britanska premierka Theresa May med obiskom na Severnem Irskem namignila, da ne bo predlagala odprave spornega irskega varovala, je naletela na kritike iz vrst evroskeptičnih poslancev znotraj svoje konservativne stranke. V govoru v Belfastu je namreč premierka dejala, da bo zahtevala zagotovila, da na Irskem ne bo trde meje, v primeru, da Velika Britanija ne bo v roku podpisala trgovinskega sporazuma. To pa so nekateri njeni strankarski kolegi, ki so najbolj goreči zagovorniki brexita, dojeli kot odstop od tistega, kar jim je obljubljala doslej – torej odpravo t. i. irskega varovala . "Ve, kaj nam je obljubila. Tudi, če ona ni mislila resno, mi mislimo," je dejal neimenovani poslanec, ki ga citira britanski The Guardian .

Mayeva, ki se mudi na dvodnevnem obisku Severne Irske, se bo danes sestala s tamkajšnjimi petimi glavnimi političnimi strankami.

Britanska premierka se bo sicer jutri odpravila v Bruselj, kjer naj bi tudi uradno zahtevala ponovna pogajanja glede meje na Irskem. Srečala naj bi se s predsednikom Evropske komisije Jean-Claudom Junckerjem , predsednikom evropskega parlamenta Antoniom Tajanijem in predsednikom Evropskega sveta Donaldom Tuskom . Tusk in Juncker sta izrazila nasprotovanje ponovnim pogajanjem o dogovoru.

Bodo brexit preložili za dva meseca?

Britanski ministri naj bi tajno razpravljali o preložitvi izstopa Velike Britanije iz Evropske unije za osem tednov, je poročal britanski časnik Telegraph . Preložiti naj bi ga želeli v primeru, če bi ločitveni sporazum z EU potrdil parlament v Londonu, da bi imeli dovolj časa za sprejem ustrezne zakonodaje. Izstop Velike Britanije iz povezave je zdaj predviden 29. marca, če bi ga preložili, pa bi se brexit zgodil 24. maja.

Mayeva sicer vztraja, da bo država izstopila iz povezave takrat, kot je bilo načrtovano. Da ne bo podprla zamika brexita naj bi ministrom ponovila tudi včeraj.

Ameriški predsednik Donald Trump bo po vsej verjetnosti že drugič v mandatu obiskal Veliko Britanijo. Decembra bodo namreč v Londonu obeležili 70. obletnico zveze Nato.

Britanski finančni minister Philip Hammond in minister za trgovino Liam Fox sta že minuli teden dala vedeti, da bi izstop lahko preložili. Hammond je izrazil prepričanje, da bi se v primeru potrditve sporazuma o brexitu v britanskem parlamentu in če bi potrebovali nekaj več časa za sprejem zakonodaje "vsi na obeh straneh razumno odzvali". Fox, ki je v preteklosti nasprotoval odložitvi brexita, pa je minuli teden priznal, da bi "kratka preložitev" za pripravo potrebne zakonodaje bila sprejemljiva za večino poslancev.

Drugo glasovanje o dogovoru

Mayeva, ki ji je parlament naložil, da skuša z Brusljem doseči spremembe glede irskega varovala, bo pred poslance znova stopila 13. februarja, ko naj bi drugič glasovali o dogovoru. V prvem glasovanju 15. januarja so dogovor zavrnili, nato pa so minuli teden izglasovali dve dopolnili, s katerima so zavrnili brexit brez dogovora in pozvali k zamenjavi spornega irskega varovala z alternativno ureditvijo.

EU vztrajno zavrača nova pogajanja o ločitvenem sporazumu, je pa izrazila pripravljenost na prilagoditev politične izjave o prihodnjih odnosih in premislek o podaljšanju roka za brexit. Da bi Velika Britanija lahko preložila brexit, mora v to privoliti vseh preostalih 27 članic EU.
