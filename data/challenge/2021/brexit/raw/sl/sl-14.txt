sl-14
sl
2019-01-10
http://www.slovenskenovice.si/bizarno/clanek/pravilno-napovedal-zmago-trumpa-in-brexit-v-2019-vidi-pravo-srhljivko-138005
Pravilno napovedal zmago Trumpa in brexit, v 2019 vidi pravo srhljivko

Od potresov do poplav, na Zemljo naj bi padel celo meteorit. Preberite, kje naj bi se dogajalo.

Britanski napovedovalec prihodnosti Craig Hamilton-Parker , ki je pravilno napovedal zmago Donalda Trumpa na ameriških volitvah in brexit, za letos predvideva več dogodkov, zaradi katerih vam bo zaledenela kri.

Za praktično ves svet napoveduje precej turbolentno stanje na področju politike, ekologije, gospodarstva in sociale.

Odhod Mayeve in velika eksplozija

Velika Britanija bo, tako pravi, dosegla dogovor o brexitu, nekaj težav bodo imeli s trgovino in zdravili, a se bodo razmere dokaj hitro stabilizirale. Slabo pa se piše Theresi May . Ta bo po 29. marcu morala odstopiti z mesta premierke. Na njen stol naj bi sedel Boris Johnson , ki smo ga v njeni vladi poznali kot zunanjega ministra. Otoku napoveduje tudi velike poplave, še posebej zahodnem delu, vidi pa tudi veliko eksplozijo v neki tovarni plina in kemikalij.

Trumpu še drugi mandat

ZDA bodo po njegovih videnjih v sporu z Rusijo. Razlog? Sirija. Zdajšnji predsednik Donald Trump naj bi moral na operacijo, nekdo iz družine pa bo po njegovih besedah doživel nesrečo, ki jo bo komaj preživel. Napadi na Trumpa, kot predsednika, se bodo nadaljevali, a bodo neuspešni. Pravzaprav Hamilton-Parker trdi, da bo osvojil še drugi mandat.

 ZDA, predvsem Florido in vzhodno obalo, bodo prizadeli orkani in poplave. Napoveduje tudi smrt znanega estradnega para.

Prihaja kriza

Kar se Evropske unije (EU) tiče, na prihodnjih volitvah pričakuje dominacijo desnih strank in evroskeptikov. Utegne se celo spremeniti zastava EU, druga možnost pa je, da bodo članice morale v svoje nacionalne zastave vnesti zvezdo, ki bi simbolizirala EU in članstvo v njej. Angela Merkel naj bi odstopila, nemški avtomobilski industriji pa napoveduje krizo zaradi težav z izvozom v ZDA. Kot pojasnjuje, bo Trump vpeljal visoke carine na uvoz nemških avtomobilov, Kitajska pa naj bi popolnoma ustavila njihov uvoz.

Migrantska kriza se bo nadaljevala, vrednost evra pa bo v primerjav s funtom padla.

Ogromna škoda zaradi meteorita

Na Rusijo naj bi letos padel meteorit, ki bo povzročil veliko škodo, Kim Jong-un pa naj bi odstopil z mesta predsednika Severne Koreje. To naj bi se zgodilo potem, ko bo z Ameriko dosegel dogovor.

Nič dobrega ne napoveduje niti za Nepal. Znova naj bi jih prizadel silovit potres.
