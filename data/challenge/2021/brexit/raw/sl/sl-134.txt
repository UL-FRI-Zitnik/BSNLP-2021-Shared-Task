sl-134
sl
2018-11-21
https://govori.se/zanimivosti/po-odlocitvi-za-brexit-pri-britancih-mocno-narasla-poraba-antidepresivov/
Po odločitvi za brexit pri Britancih močno narasla poraba antidepresivov

Po referendumu, na katerem so se Britanci poleti 2016 odločili za odhod iz Evropske unije, je v Angliji v primerjavi z drugimi zdravili na recept močno porasla poraba antidepresivov, kaže objavljena študija.

Rapzrava o koristih in slabostih brexita že dve leti prevladuje v političnih debatah na Otoku, v tem času ji je uspelo razdeliti tako družine kot skupnosti in sprožiti panične priprave gospodarstva na možnost, da Londonu z Brusljem sploh ne bo uspelo doseči dogovora o odnosih po odhodu.

A vse doslej v državi niso posvečali kaj prida pozornosti vplivu brexita oz. negotovosti, ki jo sproža ta proces, na duševno zdravje Britancev. Tega so se zato lotili raziskovalci z londonskega kraljevega kolidža, poroča francoska tiskovna agencija AFP.

13,4 odstotkov več antidepresivov

V študiji, ki je zajela obdobje pred 23. junijem 2016, ko je potekal referendum o brexitu, in obdobje, ki je sledilo, so preučili mesečne podatke o predpisovanju antidepresivov v vseh 326 volilnih okrajih v Angliji in jih primerjali s podatki o predpisovanju drugih zdravil.

Raziskovalce je glede na to, da je bil izid referenduma o brexitu presenečenje, ki je prineslo občutno negotovost glede učinkov na britansko gospodarstvo in družbo, zanimalo, ali se je to odrazilo v večji porabi antidepresivov.

V študiji so najprej izračunali definirani dnevni odmerek antidepresivov - to je povprečni vzdrževalni odmerek, ki ga bolnik prejme v enem dnevu za glavno oziroma najpogostejšo indikacijo zdravila, s čimer so zagotovili ustrezno primerjavo z drugimi vrstami zdravil.

Na podlagi tega so nato prišli do ugotovitve, da se je po referendumu o brexitu obseg predpisanih antidepresivov v primerjavi z drugimi predpisanimi zdravili povečal za 13,4 odstotka.

Dovolj očitno, da verjetno drži

Čeprav je bilo rezultate referenduma težko povsem gotovo povezati s porabo antidepresivov, je dejstvo, da je bil njen porast v primerjavi s porabo drugih zdravil na recept občuten, je za AFP komentiral predavatelj s kraljevega kolidža in profesor na Harvardu Sotiris Vandoros. Ob tem je spomnil, da vse več publikacij kaže, da lahko ima gospodarska negotovost negativen vpliv na duševno zdravje.

"Negotovost glede službe in skrbi glede finančne prihodnosti posameznika sta povezani s slabšim zdravjem. Vsak dogodek, ki sproži negotovost in skrbi, ima lahko negativen učinek," je dodal Vandoros.

V študiji so sicer še izpostavili, da rezultati še ne bi smeli pomeniti, da se je vzdušje britanskega naroda kot celote po referendumu o brexitu poslabšalo. Goreči zagovorniki brexita so tako na primer lahko celo ugotovili, da se jim je v tednih po glasovanju počutje občutno izboljšalo.

A Vandoros je ob tem vendarle izpostavil, da je šokantni izid referenduma in nemir, ki mu je sledil, "verjetna razlaga" za relativen porast uporabe antidepresivov.

Avtorji študije, ki so jo objavili v strokovni publikaciji Journal of Epidemiology and Community Health, so zato zapisali, da bi morala vlada v Londonu v obdobjih politične in gospodarske negotovosti storiti več, ko gre za svetovanje glede duševnega zdravja.
