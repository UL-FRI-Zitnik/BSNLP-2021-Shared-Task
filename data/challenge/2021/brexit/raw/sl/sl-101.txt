sl-101
sl
2019-04-11
http://www.slovenskenovice.si/novice/svet/clanek/izredni-vrh-eu-prelozila-prelozila-brexit-170376
Izredni vrh: EU preložila preložila brexit

Britanci bi lahko izstopili 1. junija, najkasneje pa do konca oktobra.

BRUSELJ – Voditelji 27 članic EU in britanska premierka Theresa May so se v Bruslju po osmih urah razprave dogovorili o prožni preložitvi brexita do 31. oktobra. Mayeva poudarja, da se Britanija še vedno lahko izogne izvedbi evropskih volitev, če ločitveni sporazum ratificira pred 22. majem, in da bi v tem primeru uradno izstopila 1. junija.

V tem vmesnem času je tok dogodkov povsem v rokah Združenega kraljestva, ki lahko potrdi ločitveni sporazum, lahko ponovno premisli o strategiji za brexit, kar lahko vodi v spremembe politične izjave o prihodnjih odnosih, ne pa ločitvenega sporazuma, lahko pa tudi prekliče sprožitev 50. člena pogodbe EU, ki opredeljuje izstop članice iz unije, je možnosti povzel predsednik Evropskega sveta Donald Tusk .

Dogovorjena preložitev s ciljem ratifikacije izstopnega sporazuma bo trajala le tako dolgo, kot je potrebno, in nikakor ne dlje od 31. oktobra. Če obe strani izstopni sporazum potrdita pred tem datumom, se izstop zgodi prvi dan v mesecu, ki sledi, piše v sklepih, ki so jih sprejeli voditelji 27 članic ob soglasju Združenega kraljestva.

Voditelji ob tem poudarjajo, da se v tem vmesnem obdobju ne sme dopustiti spodkopavanja delovanja institucij EU. Če je Britanija od 23. do 26. maja še vedno članica unije in če ne potrdi ločitvenega sporazuma do 22. maja, mora izvesti evropske volitve. Če tega ne stori, se izstop zgodi 1. junija.

Poleg tega se v času tega drugega podaljšanja roka za brexit ne sme odpirati ločitvenega sporazuma in začeti pogajanj o prihodnjem partnerstvu. Združeno kraljestvo pa se zavezuje, da bo zagotovilo lojalno sodelovanje, na primer da se bo vzdržalo ukrepov, ki bi lahko ogrozili doseganje ciljev unije.

Za Britanijo bodo veljale vse pravice in obveznosti, ki izhajajo iz članstva, tudi glasovalna pravica, je še izpostavil predsednik Evropskega sveta. Tako Tusk kot predsednik Evropske komisije Jean-Claude Juncker zaupata Mayevi, da bo spoštovala načelo lojalnega sodelovanja.
