sl-111
sl
2019-05-19
https://www.dnevnik.si/1042886629/svet/mayeva-napovedala-vlozitev-smelega-predloga-za-brexit
Mayeva napovedala vložitev smelega predloga za brexit

Kot je Mayeva še zapisala v prispevku za Sunday Times, še vedno verjame, da lahko večina v parlamentu potrdi ločitveni sporazum. Dodala je, da poslancev ne bo prosila, naj razmislijo o sporazumu še enkrat, ampak jih bo prosila, naj preučijo "nov in izboljšan sporazum", poroča francoska tiskovna agencija AFP.

Mayeva je po glasovanju v parlamentu pred dnevi napovedala tudi določitev datuma svojega odstopa. Če bodo poslanci zakon zavrnili, bo po navedbah virov v njeni konservativni stranki odstopila v začetku junija.

Vlada v Londonu je v torek sporočila, da bo parlamentu v začetku junija predstavila osnutek zakona o brexitu. Upa, da se ji bo uspelo izogniti temu, da bi britanski evroposlanci, ki bodo izvoljeni na evropskih volitvah 23. maja, sploh sedli v poslanske klopi nove sestave Evropskega parlamenta. Ta se bo na ustanovnem zasedanju sešel 2. julija. A to lahko Mayeva doseže le, če bo pred 30. junijem sprejet dogovor o izstopu iz unije in ga bo odobrila še britanska kraljica Elizabeta II.

Britanski parlament je doslej že trikrat zavrnil ločitveni dogovor z EU, tako da so morali brexit, ki je bil sprva predviden za 29. marec, že večkrat preložiti. Nazadnje so se sredi aprila Mayeva in voditelji 27 držav EU dogovorili o prožni preložitvi brexita do 31. oktobra. Združeno kraljestvo lahko EU zapusti tudi prej, če bo britanski parlament potrdil ločitveni dogovor.
