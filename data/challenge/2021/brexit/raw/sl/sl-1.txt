sl-1
sl
2018-12-04
https://www.dnevnik.si/1042849125/svet/britanski-poslanci-vladi-zadali-pomemben-udarec-v-odlocilnem-casu-za-brexit
Britanski poslanci vladi zadali pomemben udarec v odločilnem času za brexit

Poslanci spodnjega doma parlamenta v Londonu so razpravljali, ali ministri ne spoštujejo parlamenta, ker jim državni pravobranilec Geoffrey Cox v ponedeljek ni v celoti predstavili pravnega mnenja, ki ga je dal vladi o dogovoru o brexitu. Poslanci šestih opozicijskih strank so nato v ponedeljek vložili zahtevo za sprožitev postopka proti vladi zaradi nespoštovanja parlamenta, saj je slednji novembra sprejel odločitev, da mora vlada poslancem "v celoti predložiti vsa pravna mnenja" o dogovoru.

Opozicija je v današnji razpravi trdila, da je s tem vlada omejila informacije, ki jih je razkrila in da so ministri namenoma ignorirali odločitev parlamenta. Predlog šestih opozicijskih strank so nato potrdili s 311 glasovi podpore proti 293.

Predsednica spodnjega doma parlamenta Andrea Leadsom je po glasovanju zatrdila, da bo vlada sedaj objavila pravno mnenje v celoti in da bo odgovorila v sredo. Britanski BBC ugiba, da to pomeni, da bo v sredo tudi objavljeno celotno besedilo, nekateri britanski mediji pa opozarjajo na možnost, da bi ga objavili šele po 11. decembru.

Z nagovorom premierke Theresa May bi se sicer že popoldne morala pričeti petdnevna razprava o dogovoru o izstopu Združenega kraljestva iz Evropske unije, o katerem bodo glasovali prihodnji torek, 11. decembra. Kljub zamudi naj bi premierka predvidoma poslance nagovorila še danes.

Zaenkrat kaže, da več poslancev predlogu nasprotuje, kot pa ga podpira, a v vladi Therese May so optimistični, češ da alternative praktično ni.

Mayeva se sicer ne sooča le z nasprotovanjem opozicijskih poslancev, pač pa tudi v vrstah lastnih konservativcev in severnoirskih unionistov (DUP), ki podpirajo njeno manjšinsko vlado.

Dogovor morata sicer na strani unije potrditi še Evropski parlament in Svet EU, vendar na tej strani večjih presenečenj ni pričakovati, glede na to, da so voditelji članic EU dogovor konec novembra na vrhu v Bruslju že blagoslovili. Evropski poslanci naj bi dogovor potrdili že zgodaj v novem letu.
