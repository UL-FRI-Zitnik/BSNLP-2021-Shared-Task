ua-10
uk
2018-10-03
https://zik.ua/news/2018/10/03/ekspert_pislya_brekzytu_v_ievropeyskyh_krainah_prytyhly_spekulyatsii_na_temu_1419151
Експерт: Після «Брекзиту» в європейських країнах притихли спекуляції на тему виходу з ЄС

Про це в ефірі інформаційно-аналітичного проекту Перші про головне. Коментарі на телеканалі ZIK розповів голова Громадської ліги Україна НАТО Сергій Джердж.

Він підкреслив, що до Брекзиту багато праворадикальних та популістських партій в європейських країнах агітували за вихід з Європейського Союзу. Це було, наприклад, у Франції, Нідерландах та інших країнах. Але приклад Brexit показує, що це, насправді, послаблює країну економічно. Адже ніхто не збереже для Великої Британії її преференції. І Брюссель вже заявляв, що бізнесу, як це було раніше, більше не буде, розповідає фахівець. За його словами, після Брекзиту будуть введенні мита та податки на британські товари. Тобто пільгового режиму торгівлі між Об’єднаним Королівством та країнами ЄС більше не буде. Це бачать сьогодні і у Франції, і у Нідерландах. Тому ці голоси на вихід їхніх країн із Європейського Союзу дещо стихають. Євросоюз теж оцінює всі ці процеси і робить висновки з існуючих проблем, каже Сергій Джердж. Окрім цього він зауважив, що популісти, які спекулюють на темі виходу своїх країн із Європейського Союзу, апелюють до декількох тез, першою з яких є міграційні процеси. Ми знаємо, що глобально цьому сприяє війна на Близькому Сході. Якби теоретично війна в Сирії припинилась, то, по-перше, потік біженців зменшився б, а по-друге, в певній мірі навіть почався б зворотній процес. Тобто частина сирійців повернулась би у свою мирну країну, переконаний експерт. Так само популісти апелюють до економічних проблем, які виникли у Європі після світової фінансової кризи у 2008 році. Мовляв, вони спекулюють на тому, що в цьому є провина Брюсселя. Але Європейський Союз навпаки в дечому вирівнює різний економічний розвиток регіонів. Скажімо, допомагаючи слабшим, можливо, в дечому уповільнюється розвиток сильніших. Але таким чином Європа стає більш однорідною та успішною, підсумовує голова Громадської ліги Україна НАТО.
