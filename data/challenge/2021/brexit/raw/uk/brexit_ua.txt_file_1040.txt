ua-1040
uk
2018-11-19
https://ua.interfax.com.ua/news/political/546122.html
Мей пообіцяла британським бізнесменам досягти угоди щодо Brexit

Керівництво Великої Британії має намір досягти угоди щодо виходу з ЄС, заявила прем'єр-міністр країни Тереза Мей, виступаючи перед конфедерацією британської промисловості (CBI). "Це (Brexit - ІФ) ніколи не мало стати простим і нехитрим. І останній етап мав стати найскладнішим. Але ми бачимо перед собою угоду, яка діятиме для Великої Британії. І нехай ніхто не сумнівається, я маю намір досягти її", - сказала Т.Мей. "Досягти узгодження гарної угоди щодо Brexit протягом найближчих тижнів - ось моя мета. Моя робота полягає в тому, щоб забезпечити кращу угоду. Потім парламент має розглянути її та вирішити, що відповідатиме національним інтересам", - додала Т.Мей. Цілями Brexit стало повернення Великій Британії контролю над кордонами, законами та засобами, звільнення від правил ЄС у сфері сільського та рибного господарства, а також "становлення на шлях процвітання в майбутньому", яка гарантуватиме безпеку та єдність, сказала Т.Мей. Прем'єр також заявила, що укладання торговельної угоди з ЄС не завадить Великій Британії укладати торговельні угоди з різними країнами світу. "Ви припускаєте, що якщо ми підемо шляхом досягнення гарної торговельної угоди з ЄС, у нас не буде можливості укладати хороші торговельні угоди з рештою світу. Але ми зможемо", - сказала Т.Мей. Для Великої Британії має сенс зберігати хороші торговельні відносини з ЄС, але також мати свободу для укладання торговельних угод із країнами поза ЄС, зазначила Т.Мей. Т.Мей, відповідаючи на запитання про можливість продовження перехідного періоду після грудня 2020 року, заявила, що не хотіла б такого варіанту. Вона пояснила, що ЄС і Велика Британія домовилися, що якщо вони не зможуть узгодити майбутні відносини після Brexit, вони або використають "страхувальний" план, або вдадуться до незначного подовження перехідного періоду. "Я хотіла б, щоб наші нові відносини могли розпочатися 1 січня 2021 року", - сказала Т.Мей. Вона зазначила, що вважає кращим варіантом, якщо перехідний період завершиться до загальних виборів у Великій Британії, запланованих на травень 2022 року. Т.Мей наголосила, що жодна сторона не хотіла б вдаватися до використання "страхувального" плану стосовно ірландського кордону. Раніше британські ЗМІ повідомили, що парламентер ЄС щодо Brexit Мішель Барньє запропонував продовжити перехідний період із Brexit до грудня 2022 року. Продовження перехідного періоду надасть Великій Британії та ЄС більше часу, щоб укласти торговельну угоду. Водночас у перехідний період Велика Британія продовжить здійснювати платежі до ЄС, також для країни збережуться й інші обов'язки членів ЄС.
