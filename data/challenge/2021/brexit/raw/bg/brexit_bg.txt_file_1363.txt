bg-1363
bg
2018-05-16
https://www.24chasa.bg/novini/article/6864941
Ги Верхофстат: След Брекзит трябва дълбоко да реформираме ЕС

Европейският парламент ще одобри споразумението за напускане на Великобритания, само ако правата на европейските граждани, живеейки във Великобритания, включително и българите, живеещи там, бъдат гарантирани. Това каза пред камерите на БНТ главният преговарящ от страна на Европейския парламент и лидер на групата на либералите Ги Верхофстат. Според него все още има редица практически проблеми, които трябва да бъдат разрешени. Вижте както каза още той през кореспондента ни в Брюксел Десислава Апостолова. От март до сега не е постигнат никакъв напредък в преговорите между Брюксел и Лондон. Според Ги Верхофстат Брюксел все още чака позицията на британското правителство. "Надявам се в следващите седмици да има напредък в преговорите и затова трябва да имаме ясна позиция от страна на британското правителство по въпросите на митническия съюз - ще го има или не. По въпросите около Ирландия, които, са свързани с митническия съюз. Искаме повече яснота за правата на гражданите. Искаме да сме сигурни, че европейските граждани, които живеят във Великобритания, ще продължат живота си, както досега без никакви пречки и административни усложнения", каза още той.

"Изпратихме много дълго писмо до новия министър на вътрешните работни на Великобритания Саджид Джавид с всички наши забележки и се надяваме в следващите дни да имаме позитивна реакция. За парламента това е от ключово значение: за да одобрим окончателната сделка с Великобритания, е задължително правата на европейските граждани да бъдат гарантирани. Това важи и за правата на британските граждани в ЕС - това също е приоритет за парламента", допълни Верхофстат. Верхофстат не смята, че Брюксел трябва да коментира разногласията в британското правителство. "Ние не се бъркаме във вътрешните работи на Великобритания. Като Европейски съюз имаме обща позиция - 27-те държави членки, Европарламентът, Европейската комисия и не се бъркаме във вътрешните дебати във Великобритания. Предложихме ясни бъдещи отношения, тесни връзки между Евросъюза и Великобритания, които нарекохме споразумение за асоцииране с четири основни стълба - търговия, вътрешна сигурност, външна сигурност и тематични сътрудничества в различни области. Смятаме, че това е пътят напред. Сега очакваме предложенията на британското правителство", категоричен бе той.
