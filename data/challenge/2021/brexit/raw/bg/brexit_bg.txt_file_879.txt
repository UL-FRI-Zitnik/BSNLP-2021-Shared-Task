bg-879
bg
2018-01-22
https://www.tvevropa.com/2018/01/makron-sazhalyavam-za-vota-za-brekzit-bih-privetstval-velikobritaniya-otnovo-v-es/
22.01.2018 Макрон: Съжалявам за вота за Брекзит, бих приветствал Великобритания отново в ЕС

22.01.2018 Свят Уважавайки вота на британците за Брекзит, Еманюел Макрон с радост би приветствал Обединеното кралство обратно в Европейския съюз. Френският президент заяви в интервю за BBC, че гласуването за напускане на общността е било “грешка”. Макрон изрази убеждението си, че последните десетилетия не са донесли очакваните ползи за британската средна класа и работници, посочвайки като причини ефектите от глобализацията и ролята на самия ЕС.

Еманюел Макрон – президент на Франция: Ако ме питате да или не на вота за Брекзит, бих казал, че той беше грешка. Не питате хората как да подобрите ситуацията, да обясните как може да се подобри. Моето разбиране е, че средната и работническата класа и особено най-възрастното население на Великобритания, решиха, че последните десетилетия не са им донесли нужните ползи.“

Макрон добави, че Европа е дала твърде много свобода без кохезия към свободните пазари, без ясно разпределение на ролите и сплотеност.

Еманюел Макрон – президент на Франция: Смятам, че една от причините да се стигне дотук, е именно организацията на ЕС, която вероятно стигна твърде далече – в условията на свобода без кохезия по пътя към свободните пазари, без сближаване с реалните проблеми на хората. Уважавам вота за Брекзит, съжалявам за него и бих ви приветствал обратно в Съюза, ако пожелаете това.“

Френският президент каза още, че изключването на град Лондон от европейската финансова структура няма смисъл, защото Ситито носи много ползи за ЕС. На въпрос на водещия Андрю Мар как би коментирал размяната на остри и опасни реплики между Доналд Тръмп и Ким Чен-ун за размера на ядрените им бутони, Макрон отговори, че трябва да се работи много сериозно, за да се върне Северна Корея на масата за преговори и да се изпълнят санкциите на ООН срещу комунистическата държава, като Китай играе ключова роля в този процес.
