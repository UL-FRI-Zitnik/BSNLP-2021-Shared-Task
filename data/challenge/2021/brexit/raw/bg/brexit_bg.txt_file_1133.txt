bg-1133
bg
2018-01-25
http://focus-news.net/./hot-topic/2018/01/25/5995/brekzit-i-amerika-na-parvo-myasto-kato-osnovni-temi-v-davos.html
Брекзит и "Америка на първо място" като ...

В очакване на пристигането на президента на САЩ Доналд Тръмп на икономическия форум в Давос, сред присъстващите делегати се усеща очакване. Анализаторите смятат, че част от посетителите се готвят на сблъсък между различните визии за глобалната икономика. Очаква се Тръмп да представи програмата си „Америка на първо място“, според която САЩ ще поставят мита върху част от вноса и ще искат предоговаряне на световните търговски споразумения. Другите глобални сили, включително Европа, Китай и Япония на свой ред призовават към по-свободна търговия. Брекзит и последствията му върху световната икономика се очаква да са втората основна тема по време на Форума. По време на речта си в Давос британският министър на икономиката Филип Хамънд настоя, че споразумението за Брекзит трябва да включва и услугите, най-вече тези във финансовия сектор. На свой ред Тереза Мей увери света, че дори и след като излезе от ЕС, Великобритания ще продължи да е "защитник" на световната търговия Тереза Мей в Давос: Думите за свободната търговия не винаги се подплатят с действия Британският министър-председател Тереза Мей заяви, че думите в подкрепа на свободната търговия трябва да се подплатят с действие, предава ABC News. По време на речта си пред Световния икономически форум в Давос Мей подчерта, че на лице има три предизвикателства. Според нея поетите ангажименти по търговията със стомана трябва да се прилагат, донорите на хуманитарна помощ трябва да постигат своите цели и че Световната търговска организация трябва по-бързо да развие стандарти по услугите и електронната търговия, за да поддържа скорост, равна с промените в световната икономика. Същевременно тя допълни, че Великобритания ще продължи да бъде „глобален защитник“ на свободната търговия, след като напусне ЕС. По-късно Мей ще се срещне с президента на САЩ Доналд Тръмп. Тереза Мей в Давос: Отношенията между Великобритания и САЩ си силни, както винаги Британският министър-председател Тереза Мей заяви, че специалните отношения на страната ѝ със САЩ са силни както винаги. По време на своето посещение на Световния икономически форум в Давос тя заяви, че ще обсъди по време на срещата си с президента на САЩ Доналд Тръмп въпроси, свързани със Сирия, Северна Корея и Иран, предава Reuters. „Специалните отношения между Великобритания и САЩ са силни, както винаги“, заяви Тереза Мей. „Това, за което ще говоря с Тръмп, е цял спектър от външнополитически теми, където се сблъскваме със споделени предизвикателства и по които работим заедно“, допълни тя. Washington Post: Присъстващите на Световния икономически форум в Давос очакват Тръмп В очакване на пристигането на президента на САЩ Доналд Тръмп на икономическия форум в Давос, сред присъстващите делегати се усеща очакване, пише Washington Post. Очаква се в рамките на Форума Тръмп да се срещне с британския министър-председател Тереза Мей и с израелския министър-предесдател Бенямин Нетаняху. В петък той ще изнесе реч. Датският министър-председател Ларс Льоке Расмусен заяви, че се надява Тръмп да разкрие своята платформа „Америка на първо място“, за да покаже, че не изключва сътрудничество с останалата част от света при справянето с глобалните предизвикателства. „Смятам, че всички трябва да разберем, независимо дали сме лидери на малка, средна или голяма държава, че не можем да постигнем всичко сами“, заяви той. На свой ред литовският президента Далия Грибаускайте заяви, че „се нуждаем от глобални решения и няма друг избор, освен да работим заедно и да не се изолираме един-друг“. Voice of America: Световните елити в Давос се готвят за програмата „Америка на първо място“ на Доналд Тръмп Президентът на САЩ Доналд Тръмп пристигна на Световния икономически форум Давос – първото посещение на американски държавен глава на събитието от Бил Клинтън насам през 2000 г., предава Voice of America. Анализаторите смятат, че част от посетителите се готвят на сблъсък между различните визии за глобалната икономика. Очаква се Тръмп да представи програмата си „Америка на първо място“, според която САЩ ще поставят мита върху част от вноса и ще искат предоговаряне на световните търговски споразумения. Другите глобални сили, включително Европа, Китай и Япония на свой ред призовават към по-свободна търговия. Организаторите се надяват на срещата да се намери помирение между противостоящите си гледни точки. „Силно вярваме в диалога и вярвам, че фактът, че президентът на САЩ е тук ще открие дискусията за по-справедлива глобализация“, смята Борге Бренде, председател на Световния икономически форум. "Канал 5"(Македония): След три часова среща в Давос: Заев: Сменяме името на летището и на магистралата в Скопие, Ципрас: Решението за името е Erga omnes Македонското правителство ще преименува летището в Скопие, което вече няма да се нарича "Александър Македонски", а магистралата няма да бъде повече "Филип Македонски", а ще се казва "Приятелство". Гърция ще оттегли блокадата за членството на Македония в Адриатическо-Йонийската инициатива, а гръцкият парламент ще ратифицира втория етап от Договора за Асоциация и стабилизиране между Македония и Европейския съюз, подписан преди четиринадесет години. Това са първите видими резултати от три часовата среща на премиерите на Гърция и Македония, Алексис Ципрас и Зоран Заев, проведена в рамките на форума в Давос, предава скопската телевизия "Канал 5". Телевизията цитира думите на гръцкият министър-председател, че решението за името трябва да бъде Erga omnes за всеобхватна употреба, като паралелно се продължи работата по разширяване на сътрудничеството в сферата на енергетиката, транспорта и за отварянето на нов ГКПП "Преспа". Според македонския премиер Заев "решението трябва да се гарантира националното достойнство и идентичността на нашите народи и е крайно време е да се намери решение, което да има ключово значение за перспективите на Македония за членство ЕС и НАТО." Филип Хамънд в Давос: Услугите трябва да са част от споразумението за Брекзит Британският министър на финансите Филип Хамънд заяви, че услугите, особено тези във финансовата сфера, трябва да присъстват в търговското споразумение между страната му и Великобритания след Брекзит, пише Washington Post. По време на речта си пред Световния икономически форум в Давос Хамънд заяви, че единствено възможно споразумение „ще е такова, справедливо за всички“. „Споразумение, включващо стоките, но не и услугите, не може да е честно. Няма никога да е привлекателно за Великобритания“, допълни той. Министърът допълни, че невъзможността да се сключи споразумение след Брекзит, включващо и финансовите услуги, ще вреди и на Великобритания, и на ЕС. Reuters: Ирландският министър-председател заяви, че иска споразумение „Норвегия плюс“ с Великобритания след Брекзит Ирландският министър-председател Лео Варадкар заяви, че страната му иска отношенията на Великобритания с ЕС да бъдат по-близки от неговите отношенията му с Норвегия, но за това трябва да има специално споразумение, защото подобни отношения биха били безпрецедентни, предава Reuters. „Смятам, че ще има специфично споразумение за Великобритания. Ирландия иска да сме колкото се може по-близки и да имаме „Норвегия плюс“, но смятам, че трябва да се впуснем в детайлите какво би значело това“, заяви Варадкар в кулоарите на Световния икономически форум в Давос. По-рано главният преговарящ на ЕС за Брекзит Мишел Барние заяви, че бъдещото търговско споразумение между ЕС и Великобритания трябва да бъде подобно на тези, които Съюзът има с Канада и Норвегия. Но според Варадкар нито канадският, нито норвежкият модел ще са подходящи за Великобритания. „Великобритания трудно може да се сравни с Норвегия, която е относително малка страна или с Канада, която е на друг континент“, заяви министър-председателят. AFP: Доналд Тръмп пристигна в Швейцария, за да участва на Световния икономически форум в Давос Президентът на САЩ Доналд Тръмп се приземи на летището в Цюрих, за да участва на провеждания в Давос Световен икономически форум, предава AFP. Тръмп се прехвърли на хеликоптер, за да приключи пътуването си до алпийския курорт, където световният политически и икономически елит очаква да разбере от него за неговата програма „Америка на първо място“. Еманюел Макрон в Давос: Франция се завърна в ядрото на Европа Президентът на Франция Еманюел Макрон заяви по време на Световния икономически форум в Давос, че „се нуждаем от по-силна Европа“, предава Politico. “Франция е завърна в ядрото на Европа“, заяви Макрон по време на речта си в Давос. Той допълни, че „не може да има френски успех без европейски успех“ и поиска по-силно и по-добро сътрудничество в ЕС. „Нуждаем се от силна Европа – това е абсолютно ключово“, смята президентът. Същевременно Макрон поиска от ЕС „да извърши реформи в ЕС“ и допълни, че Съюзът трябва да „поправи някои краткострочни въпроса по енергетиката, цифровизацията, миграцията и инвестициите“. „Тази година ще трябва да променим десетгодишната стратегия за Европа, защото при настоящата среда континентът има отговорност и роля за игра очи в очи с Китай и САЩ“, убеден е президентът. Макрон допълни, че „европейската визия по отношение на свободата, правосъдието, справедливостта и индивидуалните права е уникална“ и че „подобен баланс между тези ценности“, съществува единствено в Европа. The Daily Express: Доналд Тръмп и Тереза Мей ще обсъдят "специалните отношения" между САЩ и Великобритания в рамките на среща в кулоарите на форума в Давос В четвъртък, 25 януари, държавният глава на САЩ Доналд Тръмп ще проведе среща с министър-председателя на Великобритания Тереза Мей, припомня вестник The Daily Sabah. Разговорът между двамата лидери, който ще се състои в кулоарите на Световния икономически форум в Давос, ще бъде насочен към подобряване на двустранните отношения и поставянето на основите на бъдещите търговски връзки между Лондон и Вашингтон след излизането на Обединеното кралство от структурите на Общността. В рамките на деня Мей ще изнесе реч на форума, след което ще проведе срещата с американския президент. По-рано този месец Доналд Тръмп отмени планирана визита в Лондон, където трябваше да пристигне за откриването на новата сграда на американското посолство в страната. След това обаче Белият дом излезе с изявление, че държавният глава на САЩ ще се срещне с британския премиер по време на визитата си в швейцарския град с цел укрепване на „специалните отношения“ между САЩ и Великобритания. Ангела Меркел в Давос: Решението за това колко близко да бъде търговското партньорство между Брюксел и Лондон е в ръцете на британците Канцлерът на ФРГ Ангела Меркел призова света да се бори срещу „отровния" ефект на популизма и да настоява за по-голямо сътрудничество между страните за преодоляване на икономическите проблеми, отбелязва британският вестник The Times . Германският канцлер заяви, че иска „голямо партньорство" с Великобритания след излизането й от структурите на Общността, но подчерта, че достъпът на единния пазар изисква свобода на движение. „Решението за това колко близко да бъде партньорството е в техните (на британците – бел.р.) ръце“, подчерта Меркел. Лидерът на Берлин предупреди, че на протекционизма трябва да се противопоставят страните, които все още работят съвместно. © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция "Фокус"!
