bg-214
bg
2018-01-29
https://www.dnevnik.bg/evropa/2018/01/29/3120423_krai_na_velikobritaniia_v_es_elate_vuv_franciia_zaiavi/?ref=rss
Край на Великобритания в ЕС, елате във Франция, заяви министър пред японски компании

Жан-Ив Льо Дриан Свършено е с присъствието на Великобритания в Европейския съюз, заяви днес в Токио френският министър на външните работи Жан-Ив Льо Дриан, цитиран от "Франс прес" и БТА. На конференция в края на четиридневната си визита в Япония френският министър посочи, че снощи се е срещнал с ръководители на японски компании, а днес ще разговаря с други предприемачи, за да представи пред тях предимствата на Франция. Що се отнася до по-нататъшното присъствие на Великобритания в ЕС, Льо Дриан заяви, че с това е свършено. "Тъй като усетих, че някои си казват "може би". . . Не! Свършено е!", възкликна той, предизвиквайки смях сред аудиторията от дипломати, студенти, гимназисти и журналисти във френско-японския културно-изследователски център в Токио.

"Японските компании ще трябва може би да си направят заключения. През март 2019 година ще настъпи краят!", допълни френският дипломат. Японските банки бяха сред първите, реагирали след решението на референдума от юни 2016 година за излизане на Обединеното кралство от ЕС, припомня АФП. През юли 2017 година "Сумитомо Мицуи файненшъл груп" (Sumitomo Mitsui Financial Group) обяви създаването на банков филиал във Франкфурт като част от подготовката за Брекзит. Други европейски финансови центрове, сред които Париж, Дъблин и Амстердам, удвоиха усилията си да привлекат лондонските компании. "Разбира се, аз бих искал Франция да приеме възможно най-много японски компании, но самите японски компании трябва да направят своя избор. . . а ние трябва да им кажем "да, край на Великобритания, ето какво ви предлагаме ние: история, професионална квалификация, образование, възстановена конкурентоспособност, нашата атрактивност", подчерта Льо Дриан. През последните седмици високопоставени лица в ЕС, сред които и на Европейския съвет Доналд Туск , заявиха, че вратите на ЕС остават отворени, ако Великобритания промени мнението си за Брекзит. През уикенда еврокомисарят по икономическите и финансовите въпроси Пиер Московиси направи подобно изказване. "Съжалявам за този вот (за Брекзит, бел. ТАСС), но го уважавам", каза еврокомисарят. "Ако Великобритание пожелае да промени мнението си, чудесно. Вратите (на ЕС) са отворени" пред Лондон, добави той.
