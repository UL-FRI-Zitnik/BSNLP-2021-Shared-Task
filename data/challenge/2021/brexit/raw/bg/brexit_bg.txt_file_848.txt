bg-848
bg
2018-01-10
https://www.tvevropa.com/2018/01/es-mozhe-da-tretira-nyakoi-britanski-finansovi-regulatsii-spored-svoeto-zakonodatelstvo/
ЕС може да третира някои британски финансови регулации според своето законодателство

10.01.2018 Свят ЕС може да третира някои британски финансови регулации като еквивалентни на европейското законодателство след Брекзит, но няма да даде на финансовите компании от Острова разрешение да правят бизнес на единния пазар. Това заяви главният преговарящ на Съюза за Брекзит Мишел Барние.

Мишел Барние – главен преговарящ на ЕС за Брекзит: Когато нашето законодателство позволява, имаме възможност да третираме някои финансови правила като равностойни на основата на пропорционален и отчитащ риска подход, особено по отношение на финансовата стабилност, която си остава наша главна грижа.“

Барние потвърди, че след като Великобритания напусне Общността на 29 март 2019 г, нейните компании ще загубят ползите от това да оперират на пазар, включващ 440 милиона души.

Мишел Барние – главен преговарящ на ЕС за Брекзит: Компаниите доставчици на финансови услуги, с които работим сега в банковия сектор, застрахователната дейност, пазарите, няма да могат вече да използват паспорт за единния пазар на Съюза, нито системата за уеднаквяване на финансовите стандарти.“

Град Лондон иска да запази лесния достъп до единния пазар на ЕС, но Барние заяви, че това не е възможно. Цялостта на единния пазар е свещена, но все пак всичко зависи от обхвата на финансовото споразумение между ЕС и Обединеното кралство след Брекзит. Европейският депутат и бивш лидер на Партията за независимост на Обединеното кралство Найджъл Фарадж заяви, че страната му може да премине към правилата на Световната търговска организация в отношенията си с ЕС след Брекзит, ако не успее да договори добра сделка за финансовите услуги.
