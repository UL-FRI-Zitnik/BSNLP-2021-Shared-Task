bg-875
bg
2018-01-16
https://www.tvevropa.com/2018/01/es-podkani-velikobritaniya-da-razmisli-tya-obache-obyavi-che-tvardo-napuska-sayuza/
ЕС подкани Великобритания да размисли, тя обаче обяви, че твърдо напуска Съюза 16.01.2018

16.01.2018 Свят Великобритания твърдо напуска ЕС. Това каза говорител на премиера Тереза Мей, цитиран от пресата на Острова. Реакцията бе в отговор на подканата от европейските ръководители Обединеното кралство да размисли и преоцени позицията си. По-рано пред Европейския парламент председателят на Европейския съвет Доналд Туск заяви, че все още не е късно Лондон да промени решението си относно Брекзит.

Доналд Туск – председател на Европейския съвет: Ако британското правителство се придържа към позицията си за напускане, Брекзит ще се превърне в реалност, с всички негативни последици, през март 2019 година. Ние тук на континента все още не сме променили позицията си, нашите сърца все още остават отворени за вас.“

Туск добави, че ЕС се нуждае от „по-голяма ясната“ относно визията на Великобритания за бъдещите отношения. Така той отхвърли позицията на британския финансов министър Филип Хамънд, който призова ЕС първи да си разясни позицията.

Доналд Туск – председател на Европейския съвет: Трябва ни по-голяма яснота за британската визия. Когато това се случи, лидерите на ЕС ще се срещнат и решат начина, по който Съюзът вижда своите бъдещи отношения с кралството като трета страна. Това означава да бъдат приети нови ръководни насоки на преговорите.“

Туск заключи, че втората фаза от преговорите – за бъдещите отношения с Великобритания – ще бъде по-трудна от първата и ще изисква доста компромиси. В Обединеното кралство напоследък се чуват все повече гласове да се организира втори референдум за членството на Великобритания в ЕС, тъй като обществените настроения са се обърнали в подкрепа на оставането.
