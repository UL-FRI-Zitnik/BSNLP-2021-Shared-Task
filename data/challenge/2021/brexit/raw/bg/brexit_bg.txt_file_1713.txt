bg-1713
bg
2018-03-27
http://www.haskovo.net/news/448334/Kembridzh-Analitika-izigrali-klyuchova-rolya-za-Brekzit
"Кембридж Аналитика" изиграли ключова роля за Брекзит

Компанията "Кембридж Аналитика" е изиграла "ключова роля" за гласуването в полза на Брекзит, твърди разобличителят Кристофър Уайли пред европейски медии. "Кембридж Аналитика" вече бе обвинена, че е използвала за политически цели личните данни на 50 млн. потребители на Фейсбук. Биха ли одобрили британците Брекзита през 2016 г. без "Кембридж Аналитика"? "Не, те са изиграли ключова роля, сигурен съм", заявява бившият директор по изследванията на тази компания, когото цитира днес френският "Либерасион", интервюирал в неделя Уайли наред с други вестници като френския "Монд", германския "Велт", испанския "Паис" и италианския "Република". Разобличителят твърди, че "Агрегейт Ай Кю" - канадска фирма, свързана с "Кембридж Аналитика", е работила съвместно с нея за подпомагане на кампанията за излизане на кралството от ЕС, за да може да се надхвърли определеният таван на разходите. Според него без "Агрегейт" привържениците на Брекзита не биха спечелили референдума, чийто изход бе решен с по-малко от 2 процента от гласовете. Уайли заявява, цитиран в "Монд", че "трябва Фейсбук да бъде поправен, а не заличен" и отхвърля призивите хората да напускат тази социална мрежа. "Вече е невъзможно да се живее без тези платформи, но трябва да им се наложат известни правила", настоява той. Разобличителят разказва и за будещи тревога подробности около постъпването си на работа към Ес Си Ел - компанията майка на основаната с негова помощ "Кембридж Аналитика", през 2013 г. Обяснява как след време е открил, че предшественикът му е "умрял при неясни обстоятелства в хотелската си стая в Найроби, когато е работел за Ухуру Кенията", тогавашния президент на Кения. Уайли твърди освен това, че в британската компания е действал скандалният Стив Банън, бивш приближен съветник на Доналд Тръмп и някогашен шеф на Брайтбарт - водещия сайт на крайнодесните в САЩ. Според него Банън идвал в Лондон "най-малко веднъж месечно" и това допринесло, за да напусне поста си бъдещият разобличител, посочва "Либерасион", цитиран от АФП.
