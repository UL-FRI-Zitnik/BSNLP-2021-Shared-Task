bg-1904
bg
2018-02-11
https://www.investor.bg/evropa/334/a/tereza-mei-shte-proiznese-vajni-rechi-za-brexit-255581/
Тереза Мей ще произнесе важни речи за Brexit

Британският премиер Тереза Мей ще произнесе в следващите седмици две важни речи за Брекзита, за да даде по-ясна представа за пътя на страната за излизане от ЕС, съобщ ава Ройтерс. Великобритания се надява идния месец да договори сделка за преходния период, който да осигури напускане на ЕС, и да постигне по-късно тази година договорка за дългосрочно търговско споразумение. Брюксел обаче заяви, че още не е сигурно, че ще има сделката за преходния период и че Лондон трябва да изясни какво иска от ЕС. Правителството на Мей ще се опита да се справи с тези проблеми в поредица от шест речи, които ще произнесат премиерът и други министри през следващите четири седмици, наречени общо от канцеларията на Мей "Пътят към Brexit". 

Brexit е решаващ момент в историята на нашата нация, каза източник от канцеларията на Мей. Вървейки по пътя към това бъдеще, ще дадем повече подробности, така че хората да видят как тези нови отношения ще облагодетелстват общностите във всяка част от страната ни, каза източникът, предава БТА. Мей ще произнесе първата от тези речи другата събота на Мюнхенската конференция по сигурността и тя ще е посветена на отношенията, които Обединеното кралство иска да има с другите страни от съюза в областта на сигурността. Ще има и друга реч за бъдещите партньорства на Великобритания, но датата й още не е уточнена. Външният министър Борис Джонсън, един от най-отявлените привърженици на Brexit, ще произнесе в сряда първата реч от поредицата "Пътят към Brexit", обръщайки се и към привържениците, и към противниците на този процес. Дейвид Дейвис, британският преговарящ за Brexit, ще говори за това как британският бизнес ще запази репутацията си по света след излизането на кралството от ЕС. Ще говорят и търговският министър Лиъм Фокс и първият министърът Дейвид Лидингтън. Финансовият министър Филип Хамънд, смятан за най проевропейски настроеният член на правителството, няма да произнесе реч.
