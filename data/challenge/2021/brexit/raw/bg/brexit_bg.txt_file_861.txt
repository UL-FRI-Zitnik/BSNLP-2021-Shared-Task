bg-861
bg
2018-01-29
https://www.tvevropa.com/2018/01/es-opredelya-pozitsiyata-si-za-prehodniya-period-sled-brekzit/
ЕС определя позицията си за преходния период след Брекзит

29.01.2018 Свят 27-те страни на Европейския съюз ще определят днес позицията си за преходния период след Брекзит, в който Великобритания ще бъде страна членка на ЕС, но без право на решения. Вицепремиерът и министър на външните работи Екатерина Захариева ще председателства заседанието на Съвета „Общи въпроси“, което ще е първото заседание на Съвета във формат 27 в рамките на българското европредседателство.

Главният преговарящ на Общността по темата Мишел Барние ще информира министрите за актуалното състояние на преговорите с Обединеното кралство, а министрите, от своя страна, ще обменят мнения по представената информация. Очаква се Съветът да приеме директиви за водене на преговорите за излизането на Обединеното кралство от Общността, с които позицията на 27-те за преходния период ще бъде разяснена по-подробно. Става въпрос за периода от март 2018 г, когато се очаква Лондон да излезе от ЕС до 31 декември 2020 г. Така наречените преговорни директиви казват, че Великобритания трябва да спазва правилата на ЕС „като че ли е държава-членка“ през това време, но без да има каквато и да е дума – дори и за законите, които се приемат след Брекзит. Посочва се също, че преходният период трябва да бъде „ясно определен и точно ограничен във времето“. Разговорите на Мишел Барние с колегата му Дейвид Дейвис се очаква да започнат тази седмица и целта е те да бъдат завършени до март, за да започнат преговорите за бъдещите търговски връзки. Преговорите за преходния период обаче могат да се окажат доста сложни, твърдят анализаторите.
