bg-7
bg
2018-01-12
http://www.government.bg/cgi-bin/e-cms/vis/vis.pl?s=001&p=0213&n=1021&g=
България официално пое председателството на Съвета на Европейския съюз

През тези шест месеца ще работим така, че да допринесем и за страната си, и за Европа, посочи министър-председателят Бойко Борисов Българското председателство на Съвета на Европейския съюз започна с тържествена церемония в Народния театър „Иван Вазов“ в София. Официални гости на откриването бяха председателите на Европейския парламент, на Европейския съвет и на Европейската комисия Антонио Таяни, Доналд Туск и Жан-Клод Юнкер. Премиерът Бойко Борисов посочи, че България поема ротационното председателство във време, в което се поставят тревожни въпроси в Съюза. В своята реч на церемонията той отбеляза, че през следващите шест месеца много събития ще започнат, ще се развият и ще бъдат завършени в Европа. Решение очакват въпроси като преговорите за Брекзит, кохезионната и земеделската политика, споровете в рамките на ЕС и отношенията със съседните държави, темата за Западните Балкани, киберсигурността, справянето с миграционната криза. „България ще бъде балансьор и ще търси консенсус“, подчерта Борисов. „Вярвам, че ще направим нещо добро и за България, и за Европа в едно успешно председателство на Съвета на ЕС“, посочи той. Председателят на Европейския съвет Доналд Туск в реч на български език акцентира върху работата, куража и решимостта на българите. „Като поляк, аз добре разбирам колко много работа, кураж и решимост ви е струвало на вас, българите, да постигнете тези европейски успехи за вашето отечество. Никой не ви е дал нищо даром, вие самите на първо място сте творците на този исторически обрат, на тези „нови, по-нови красоти“. По-младите поколения навярно свързват театъра, в който се намираме, по-скоро с известния актьор Захари Бахаров и ролята му в култовия сериал „Игра на тронове“, отколкото с поезията на Вазов. Но историята на Балканите е по-драматична от сценария на „Игра на тронове“, макар в нея да няма дракони. Всички ние бихме искали настоящето и бъдещето на Балканите да наподобяват по-малко сценарии на драматични филми. Стабилност, сигурност, благоденствие – това заслужават хората в целия този регион. А Европейският съюз съществува, за да превърне именно този сценарий в реалност“, попосочи Туск. Той адмирира извеждането на Западните Балкани като приоритет на Българското председателство и допълни: “Кой друг, ако не вие, потомците на Спартак, наследниците на най-старата държава в Европа, вие, които никога не сте загубили бойно знаме в битка – кой друг би бил на висотата на тази важна и изключително трудна задача да се поднови европейската перспектива за целия регион“. Председателят на Европейската комисия Жан-Клод Юнкер акцентира върху важната роля на България в следващите шест месеца. „България води Европа от тази вечер. България е страна, към която изпитвам особена слабост. Вашето място е в Европа, в Шенген и в еврозоната и ние си сътрудничим с вас по тези въпроси“, каза Юнкер. Председателят на ЕК подчерта, че Комисията е на страната на България и приветства мотото на Българското председателство - „Съединението прави силата“.
