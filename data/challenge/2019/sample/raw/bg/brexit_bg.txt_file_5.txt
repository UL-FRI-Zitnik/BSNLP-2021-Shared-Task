bg-5
bg
2018-01-22
http://www.government.bg/cgi-bin/e-cms/vis/vis.pl?s=001&p=0212&n=4414&g=
Бойко Борисов: Бихме могли да намерим прагматично решение в ЕС по въпроса с мигрантите

22 Януари 2018 „Между България и Чехия няма нерешени въпроси, имаме огромно приятелство“, заяви премиерът Бойко Борисов след срещата си с чешкия министър-председател Андрей Бабиш. Двамата проведоха работна среща в София, на която обсъдиха въпроса с мигрантите в ЕС, разширяването на Шенгенското пространство и развитието на Съюза след Брекзит. Дъблинските регламенти не работят и разделят Европа, е позицията на Бабиш. Борисов акцентира върху важността да се намери прагматично решение по въпроса за мигрантите. Според него един от вариантите за справяне с проблема е бежанците да преминават границите на ЕС само чрез официалните ГКПП-та. Той призова да се работи с дипломатически средства за подпомагане на мирния процес в страните, откъдето идват бежанците, което ще спомогне за тяхното завръщане. Българският министър-председател предложи и създаването на центрове по сигурност за бежанците, които да бъдат изнесени извън ЕС. Борисов допълни, че важна роля за решаването на въпроса с мигрантите има и споразумението с Турция, което трябва да се удължи. Чешкият премиер Андрей Бабиш заяви, че е важно Европа да помисли за Шенгенското пространство. “Не разбираме защо Гърция е в Шенген, а България, Румъния и Хърватия – не”, подчерта Бабиш. Той приветства взетите от правителството мерки срещу нелегалната миграция, стабилната охрана на външните за ЕС граници, както и споразумението между България и Турция, което работи и дава резултати. По темата за излизането на Великобритания от ЕС Бабиш е на мнение, че Българското председателство на ЕС ще позволи на по-малките държави членки да изразят по-ясно мнението си и да защитят правата на гражданите си. Двамата премиери обърнаха внимание и на предстоящата среща на високо равнище за единен стандарт на храните, която ще се проведе в рамките на Българското председателство на Съвета на ЕС. Бабиш и Борисов се обединиха около важността на темата, по която трябва да бъдат взети мерки.
