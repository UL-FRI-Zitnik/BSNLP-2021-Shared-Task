cs-101
cs
2018-02-04
http://www.ceskatelevize.cz/ct24/svet/2381491-severnimu-irsku-po-brexitu-pribyva-turistu-ubyva-ale-lidi-kteri-prisli-z-eu-za-praci
Severnímu Irsku po brexitu přibývá turistů. Ubývá ale lidí, kteří přišli z EU za prací

Druhé největší severoirské město láká turisty svými hradbami. Londonderry jako jedno z mála v Evropě je má neporušené. A teď se město raduje – hotely hlásí sedmdesátiprocentní obsazenost. „Máme čísla za rok 2017. S potěšením oznamujeme, že to byl rekordní rok pro turistiku,“ oznámila marketingová manažerka VisitDerry Karen Hendersonová.

Může za to oslabení libry, vyvolané brexitem. Levnější libra sice přivádí víc turistů z Evropy do Severního Irska, ale má to i své stinné stránky. Pro pracovníky z Evropské unie v severoirských barech, restauracích nebo hotelích znamená slabší měna snížení platu. Někteří z nich proto odchází. „Občané EU vyslechli vzkaz, který jim brexit vyslal. Podle mě jsou lidé velmi znepokojení tím, jaký hospodářský dopad Brexit bude mít,“ uvedl expert na brexit Queen's University v Belfastu Colin Harvey.

Cizinci přitom představují čtvrtinu personálu v severoirském pohostinském průmyslu. Ten se kvůli jejich nedostatku ptá, koho bude v budoucnu zaměstnávat, když se mu v posledním roce a půl tolik daří. „Zabere to další dva roky, abychom viděli, jaké dopady to přinese. My ale budeme chtít přivítat co nejvíc návštěvníků,“ dodala Hendersonová. BeerExit nechutná všem. Tak jako brexit. „Díky změně kurzu měna klesla o tolik, že máme víc lidí z eurozóny, kteří přichází do Severního Irska. Já osobně bych ale radši zůstal v EU,“ přiznal James Huey, který si v bývalých kasárnách pro britské vojáky založil první pivovarský restaurant v Severním Irsku. Z odchodu Spojeného království z EU má obavy, přestože turistů přibylo. 

Bojí se, že obchodu vzniknou nové překážky. I proto vymyslel pivo Exit. V narážce na brexit ho nazval BeerExit. Přiznává, že ne všem zákazníkům chutná. „Někteří říkají, že to ani není pivo. Lidé jsou v názoru na něj rozdělení. Tak trochu jako na brexit,“ dodal pivovarník.
