cs-175
cs
2018-05-18
https://echo24.cz/a/SyT9m/usa-nesouhlasi-s-plynovodem-nord-stream-2-boji-se-posileni-vlivu-ruska
USA nesouhlasí s plynovodem Nord Stream 2. Bojí se posílení vlivu Ruska

Spojené státy se obávají bezpečnostních rizik spojených s projektem plynovodu Nord Stream 2 mezi Ruskem a Německem a jsou proti němu, protože by mohl zvýšit „neblahý vliv“ Ruska v Evropě. Prohlásila to v Berlíně expertka na energetickou politiku na americkém ministerstvu zahraničí Sandra Oudkirková, která v této souvislosti hovořila také o možnosti zavedení amerických sankcí. „Měli bychom velkou radost, kdyby se projekt neuskutečnil,“ řekla Oudkirková novinářům. Diplomatka upozornila, že nový plynovod odkloní toky plynu od Ukrajiny, pro jejíž ekonomiku jsou poplatky za tranzit plynu důležitými zdroji příjmů. Navíc by podle ní Rusko mohlo plynovod využít k instalaci sledovacích zařízení v Baltském moři, které je vojensky citlivou oblastí. USA se podle Oudkirkové snaží co nejnaléhavěji prosadit zastavení projektu. Diplomatka také poznamenala, že Kongres dal vládě USA právo uvalovat sankce v souvislosti s ruskými projekty na výstavbu produktovodů, pokud do bude nezbytné.
