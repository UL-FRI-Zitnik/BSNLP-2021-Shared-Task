cs-224
cs
2018-07-09
https://ct24.ceskatelevize.cz/svet/2533138-north-stream-2-je-pro-eu-hrozbou-zvysi-zavislost-na-rusku-varoval-v-bruselu-porosenko
North Stream 2 je pro EU hrozbou, zvýší závislost na Rusku, varoval v Bruselu Porošenko

Projekt plynovodu nemůže být podle ukrajinského prezidenta výdělečný, tudíž postrádá ekonomický smysl. „Je to geopolitický projekt, který má oslabit Ukrajinu, nechat ji bez příjmů z již existujícího transportního systému,“ zdůraznil ukrajinský prezident. Unii vyzval, aby se společnými silami zasadila o ukončení projektu. Šéf Evropské rady Donald Tusk v reakci připomněl, že Evropská komise usiluje o možnost uplatnit na Nord Stream 2 unijní energetická pravidla, plynovod však „některé členské země“ výrazně podporují. „Můj osobní pohled je dobře a dlouho znám - Nord Stream 2 neslouží nejlepším evropským zájmům,“ uvedl Tusk. Podle Porošenka byla v Bruselu potvrzena pozice Ukrajiny jako strategické tranzitní země, která zajišťuje dostupnou a trvalou dodávku zemního plynu evropským zemím. „Zvýšit závislost EU na Rusku je geopolitické nebezpečí. Proto děláme, co můžeme, abychom to zastavili,“ podotkl.
