cs-1024
cs
2018-06-01
https://archiv.ihned.cz/c1-66155830-napraveny-hrisnik-prijel-do-moskvy-kvuli-plynovodu?utm_source=mediafed&utm_medium=rss&utm_campaign=mediafed
Napravený hříšník přijel do Moskvy kvůli plynovodu

Vladimir Putin prominul bulharskému premiérovi Bojku Borisovovi jeho zradu. Tak komentovala ruská média návštěvu Borisova v Kremlu a jednání o výstavbě plynovodu z Turecka přes Bulharsko a dále do Maďarska a na západní Balkán. Narážela tím na to, že vláda Borisova po nátlaku ze strany Evropské unie a Spojených států zastavila v prosinci 2014 projekt plynovodu South Stream. Tím chtěla Moskva dokončit obklíčení Ukrajiny, aby tak nemusela používat její tranzitní infrastrukturu. Kreml tehdy tvrdil, že kvůli zastavení projektu ztratil na 800 milionů dolarů, které již investoval do výstavby plynovodu na ruském území. Nyní se Moskva konečně domluvila s Tureckem ohledně výstavby plynovodu Turkish Stream po dně Černého moře, byť kvůli tomu musel Gazprom Ankaře prakticky věnovat miliardu dolarů jako zpětnou slevu na již dodaný plyn. Z Turecka by měl plyn putovat dále do Evropy. Po fiasku South Streamu Kreml zvažoval, že by plynovod mohl vést přes Řecko a po dně Adriatického moře dále do Itálie. Jenže to by znamenalo, že by byli odstřiženi tradiční spojenci Ruska, Srbsko a Maďarsko, kteří mají o plynovod logicky zájem. Proto nakonec Vladimir Putin odpustil Borisovovi odříznutí South Streamu.
