cs-508
cs
2018-11-08
https://eurozpravy.cz/ekonomika/evropa/239826-polsko-se-odstrihava-od-ruskeho-gazpromu-ma-dalsi-smlouvu-na-plyn-z-usa/
Polsko se odstřihává od ruského Gazpromu, má další smlouvu na plyn z USA

Dohoda s Gazpromem vyprší v roce 2022 a PGNiG již dříve uvedla, že ji nemá v úmyslu prodloužit a dodávky si po tomto datu zajistí jinde. Podle dnes uzavřené dohody obdrží polský terminál v Baltském moři od Chenieru 0,52 milionu tun LNG v letech 2019 až 2022 a 29 milionů tun v letech 2023 až 2042. Polsko ročně spotřebuje 17 miliard metrů krychlových plynu, uvedla agentura Reuters. "Cena je mnohem nižší než ta, kterou máme ve smlouvě s Gazpromem," řekl na dnešní tiskové konferenci generální ředitel PGNiG Piotr Woźniak. Dodal, že na částce, kterou Polsko platí za americký plyn, ušetří firma v porovnání s ruskými dodávkami 20 až 30 procent.

V říjnu se společnost PGNiG dohodla na dodávkách zkapalněného plynu s americkou firmou Venture Global LNG a před rokem uzavřela dohodu s britskou Centrica LNG. Polsko také plánuje vybudovat plynovod přes Baltské moře do Norska a Dánska a dovážet odtud každoročně z ložisek pod Severním mořem až deset miliard kubíků plynu ročně. Polský prezident Andrzej Duda podle televize TVN 24 označil dnešní podpis dohody mezi PGNiG a Cheniere Marketing International za "neobyčejně důležitý krok". Znamená podle něj "blízkou spolupráci mezi Polskem a USA", a to na dlouhá léta. Americký ministr energetiky Rick Perry zdůraznil, že dohoda představuje "signál pro celou pro Evropu", že diverzifikace energetických zdrojů posílí energetickou bezpečnost a celou ekonomiku. Perry také podle Reuters uvedl, že Spojené státy by ještě stále mohly uvalit sankce na společnosti, které se podílejí na stavbě plynovodu Nord Stream 2. Ten zdvojnásobí množství ruského zemního plynu dopravovaného přímo do Německa po dně Baltu, takže se vyhne území Ukrajiny. Polsko a USA jsou ostře proti tomuto plynovodu.
