cs-275
cs
2018-07-11
https://zahranicni.eurozpravy.cz/eu/229509-trump-jednal-s-merkelovou-pry-to-bylo-skvele-jeste-rano-nemohl-nemecko-vystat/
Trump jednal s Merkelovou, prý to bylo skvělé. Ještě ráno nemohl Německo vystát

Trump setkání označil za "skvělé". "Máme velmi, velmi dobrý vztah s kancléřkou. Máme senzační vztah s Německem," řekl. S Merkelovou podle svých slov jednal o výdajích na obranu i o obchodu. Zmínil prý rovněž své výhrady k plynovodu Nord Stream.

Trump při ranním setkání s šéfem NATO Jensem Stoltenbergem Německo ostře kritizoval. "Chráníme Německo, chráníme Francii, chráníme všechny tyto země a mnohé z nich jdou, uzavřou dohodu o plynovodu s Ruskem a platí miliardy dolarů do ruské pokladny," prohlásil Trump. "Německo je na Rusku naprosto závislé," dodal rovněž prezident, podle kterého je země ruským "zajatcem". Na Trumpovu kritiku kancléřka při příjezdu na summit NATO reagovala odkazem na dějiny Německa. Sama podle svých slov jako občanka Německé demokratické republiky (NDR) zažila, jaké to bylo, když byla část země pod kontrolou Sovětského svazu. "Jsem ráda, že jsme nyní sjednoceni ve svobodě jako Spolková republika Německo a že proto můžeme říct, že můžeme dělat vlastní samostatnou politiku a činit samostatná rozhodnutí," řekla Merkelová.
