cs-6
cs
2018-01-27
http://www.ceskatelevize.cz/ct24/svet/2374447-nord-stream-2-podkopava-energetickou-stabilitu-evropy-prohlasil-tillerson-v-polsku
Nord Stream 2 podkopává energetickou stabilitu Evropy, prohlásil Tillerson v Polsku

Polsko během toho setkání „vyložilo svou kritiku projektu Nord Stream 2, protože poslouží k vyvíjení geopolitického nátlaku v regionu“, uvedl podle televize TVN 24 Tillersonův protějšek Jacek Czaputowicz. Dodal, že Varšava v tomto odmítavém postoji žádá amerického spojence o podporu. Druhá větev plynovodu Nord Stream má vést po dně Baltu z Ruska do Německa. Vyhýbá se Ukrajině i dalším státům, přes které se přepravuje ruský zemní plyn na západ kontinentu.

„Polsko a USA jsou společně proti Nord Stream 2, který podkopává celkovou bezpečnost a energetickou stabilitu Evropy tím, že zajistí Rusku další nástroj, jak energetiku využít politicky,“ řekl novinářům Tillerson. Energetika je způsob, jak upevnit naše vztahy, uvedl Tillerson ve Varšavě. Podle něj je Rusko s to válčit v Sýrii jen díky penězům, které vydělalo v Evropě prodejem svého plynu. Připustil, že do Nord Stream 2 se zapojily některé evropské státy, čili ne všichni sdílejí výhrady proti tomuto projektu. „Náš odpor vyplývá ze společného strategického zájmu,“ poznamenal americký ministr. Podpořil myšlenku diverzifikace dodávek energetických surovin a vzájemné propojení evropských plynovodů. Energetika podle Tillersona také skýtá příležitost upevnit vztahy mezi Polskem a USA.

Tillerson pochválil Polsko jako velice důležitého spojence USA, nyní i v roli nestálého člena Rady bezpečnosti OSN. Poblahopřál také Varšavě k tomu, že jako jeden z mála členských států Severoatlantické aliance již plní závazek vynakládat na obranu dvě procenta hrubého domácího produktu.

Na financování projektu Nord Stream 2 ruského plynárenského koncernu Gazprom se podílí pět evropských firem - německé Uniper a Wintershall, britsko-nizozemská Shell, rakouská OMV a francouzská Engie. Plynovodem dlouhým 1225 kilometrů má ročně proudit 55 miliard metrů krychlových plynu. Plynovod má být hotový do konce příštího roku.
