cs-101
cs
2018-05-18
https://www.euro.cz/byznys/putin-slibil-tranzit-plynu-pres-ukrajinu-trump-mu-neveri-1406255#utm_source=euro&utm_medium=selfpromo&utm_campaign=eurorss
Putin slíbil tranzit plynu přes Ukrajinu. Trump mu nevěří

Je málo témat, na kterých se Vladimir Putin s Angelou Merkelovou shodnou. Stavba plynovou Nord Stream 2 obcházejícího východ Evropy je jedním z nich. Projekt je však trnem v oku některým zemím Evropy i Donaldu Trumpovi.



Už dva roky jede válcovna trubek ve městě Mülheim an der Ruhr v Severním Porýní-Vestfálsku naplno. Každý den spotřebuje čtyři tisíce tun oceli. Vyrábí z nich dvanáct metrů dlouhé a dvanáct tun těžké roury. Dva plně naložené vlaky opustí každý den fabriku směrem k Baltskému moři. Celkem v Mülheimu plánují vyrobit na devadesát tisíc takových trubek a to jde jen o jednoho z tří dodavatelů. Se stavbou, na kterou jsou ocelové kolosy potřeba, se přitom začalo teprve tento týden. Bagry v Greifswaldském zálivu odstartovaly výstavbu 1224 kilometrů dlouhého plynovodu Nord Stream 2 propojujícího Rusko s německým pobřežím. Větší rozrušení než na severu Německa však způsobil start projektu v Bílém domě, ve Varšavě, v Soči, ale i v Bratislavě. Kontroverzní stavba má zdvojnásobit dodávky ruského plynu do Evropy a obejít přitom problematickou Ukrajinu i další tranzitní země na východě Evropy. A těm to přirozeně vadí. Sobecký a špatný. Rusko je na penězích za plyn dodávaný do Evropy existenčně závislé. Některé východní státy se obávají, že pokud se Garzpromu podaří obejít jejich území ještě ve větší míře než doposud, stanou se pro Kreml snadno vydíratelnými. Kreml by mohl v případě sporů utnout kohoutky na východu kontinentu, dál ale prodávat plyn na západ.
