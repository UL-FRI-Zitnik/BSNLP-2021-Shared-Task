cs-168
cs
2018-04-24
https://archiv.ihned.cz/c1-66115360-diverzifikace-dodavek-plynu-se-zatim-nekona?utm_source=mediafed&utm_medium=rss&utm_campaign=mediafed
Diverzifikace dodávek plynu se zatím nekoná

Německo dalo zelenou výstavbě Nord Stream 2 ve svých vodách. Výstavba kontroverzního plynovodu Nord Stream 2 se opět přiblížila. Německo totiž na konci března schválilo výstavbu a provoz sporného plynovodu Nord Stream 2 ve svých vodách, oznámil Spolkový úřad pro lodní dopravu a hydrografii (BSH). Projekt je rozšířením plynovodu Nord Stream, který obchází Ukrajinu a přepravuje plyn z Ruska do Německa po dně Baltského moře. Výhrady vůči němu vyjádřila řada zemí střední a východní Evropy, včetně České republiky. BSH dospěl k závěru, že výstavba 31 kilometrů dlouhého úseku v německých vodách nepředstavuje žádné riziko pro dopravu nebo životní prostředí. Provozovatel plynovodu podle agentury Reuters předpokládá, že v příštích měsících získá povolení také od Ruska, Finska, Dánska a Švédska, do jejichž vod trasa plynovodu rovněž zasahuje. Stavbu plynovodu se snaží zablokovat Polsko. Premiér Mateusz Morawiecki minulý měsíc uvedl, že "Nord Stream 2 porušuje princip diverzifikace, který tvoří jádro energetické bezpečnosti Evropské unie". Varšava se obává, že se tak zvýší závislost Evropy na Rusku. Výhrady vyjádřily kromě Polska i Česká republika, Slovensko, Maďarsko, Estonsko, Lotyšsko, Litva, Rumunsko, Bulharsko a Řecko. Podle těchto zemí jde stavba proti zájmům EU a obsahuje riziko další destabilizace Ukrajiny. Polsko sází na zkapalněný plyn. Polsko se plánovanou stavbu plynovodu Nord Stream 2 dokonce snaží aktivně zablokovat, protože je toho názoru, že Německo porušuje princip diverzifikace energetických zdrojů. Poláci se do roku 2022 chtějí závislosti na plynu od Gazpromu zbavit úplně, a to pomocí terminálu na zkapalněný plyn ve Svinoústí, který byl otevřen v roce 2016, a dodávek z Norska. Do Svinoústí by se dodával zkapalněný plyn z Kataru a z USA, který by se do tohoto přístavu dopravoval po moři tankery.
