cs-142
cs
2018-04-05
http://oenergetice.cz/plyn/finsko-schvalilo-vystavbu-nord-stream-2-ve-svych-vodach/
Finsko schválilo výstavbu Nord Stream 2 ve svých vodách

Finská vláda dnes schválila stavbu plynovodu Nord Stream 2, jenž má přivádět zemní plyn z Ruska do Německa po dně Baltského moře. Proti projektu protestuje řada zemí střední a východní Evropy, včetně České republiky. Ministerstvo hospodářství v Helsinkách povolilo, aby úsek plynovodu procházel finskými vodami označovanými jako výhradní hospodářská zóna. Stavba ale musí zohlednit „zranitelnost Baltského moře“ a neznemožnit, aby v oblasti v budoucnu vznikaly případné další infrastrukturní projekty. Stanovisko k Nord Stream 2 vydá ještě v příštích týdnech finský regionální úřad, uvedla agentura DPA. Souhlas se stavbou vyslovilo na konci března Německo. Ještě se čeká na oficiální vyjádření Ruska a také Dánska a Švédska, do jejichž vod trasa plynovodu rovněž zasahuje.

Vybudování plynovodu se snaží zablokovat zejména Polsko. Varšava se obává, že projekt posílí závislost Evropy na Rusku. V dopise Evropské komisi z listopadu 2015 vyslovily k Nord Stream 2 výhrady kromě Polska i Česko, Slovensko, Maďarsko, Estonsko, Lotyšsko, Litva, Rumunsko, Bulharsko a Řecko. Podle těchto zemí jde stavba proti zájmům Evropské unie a obsahuje riziko další destabilizace Ukrajiny. Nord Stream 2 ruského plynárenského koncernu Gazprom spočívá v rozšíření stávajícího plynovodu. Na financování projektu se podílí pět evropských firem – německé Uniper a Wintershall, britsko-nizozemská Shell, rakouská OMV a francouzská Engie. Nord Stream 2 má být hotový do konce příštího roku.
