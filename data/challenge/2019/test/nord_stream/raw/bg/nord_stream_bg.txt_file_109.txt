bg-109
bg
2018-10-04
https://www.investor.bg/surovini/365/a/miler-gazyt-po-severen-potok-2-moje-da-poteche-v-nachaloto-na-2020-g-269421/
Милер: Газът по „Северен поток“ 2 може да потече в началото на 2020 г.

Като се има предвид изпълнението на графика за строеж, първите доставки по Северен поток“ 2 могат да започнат още на 1 януари 2020 г., заяви главният изпълнителен директор на Газпром“ Алексей Милер по време на изказване през Международния газов форум. Според Милер строителството на новия газопровод е в ход и макар да остават още въпроси за решаване, то напредъкът по работата позволява да се говори за старт на доставките от началото на 2020 г., съобщава ТАСС. Полагането на тръбите за Северен поток“ 2 започна през юли. По-рано Манфред Лайтнер, член на съвета на директорите на OMV, която е партньор по проекта, заяви, че компанията изпълнител Nord Stream - 2 AG е разработила маршрут, който да заобикаля територията на Дания, но и да не оскъпява изпълнението.

Според Милер тези данни отговарят на въпроса дали Европа се нуждае от нови газопреносни маршрути. По-рано стана ясно, че Северен поток“ през 2017 г. е работил на 93% от капацитета си, като по него в Европа са били доставени 51 млрд. куб. м газ. Общата мощност на втория ръкав Северен поток“ 2 е общо 55 млрд. куб. м годишно, а строителството му се оценява на 9,5 млрд. евро, като то трябва да приключи до края на 2019 г. Газопроводът преминава през пет държави Русия, Финландия, Швеция, Дания и Германия, включително през изключителни икономически зони и териториални води. Досега разрешение за строителство не е предоставено само от Дания. В рамките на Международния газов форум Милер коментира и друг проект за пренос на синьо гориво“ - Турски поток“. По думите му след две месеца ще приключи строителството на морската част на газопровода. Поставянето на тръбите на морския участък, който се простира по дъното на Черно море до Турция, започна през май 2017 г., като дължината му е 930 км. След това ще започне изграждането на сухопътната част в размер на 180 км. Първият участък от газопровода е предназначен да доставя гориво само за турския пазар, а втората за снабдяването на страни от Южна и Югоизточна Европа. Мощността на всяка една част е 15,75 млрд. куб. м газ годишно. Доставките на газ се очаква да започнат в края на 2019 г. По думите на заместник-председателя на Газпром“ и настоящ премиер Дмитрий Медведев компанията скоро трябва да реши окончателно маршрута на втория участък от Турски поток“, съобщава още ТАСС. Той заяви, че се обсъждат два основни варианта, които са в съответствие с процедурите на Европейския съюз и Европейската комисия. Като потенциални пазари за газопровода той определи Гърция, Италия, България, Сърбия и Унгария. По-рано Милер от своя страна заяви, че вторият ръкав може да пренася газ от 2020 г. чрез газотранспортните мрежи на България, Сърбия и Унгария.
