bg-591
bg
2018-01-12
https://www.investor.bg/evropa/334/a/ekolozi-nastoiavat-germaniia-da-spre-rabotata-po-severen-potok-2-253725/
Еколози настояват Германия да спре работата по "Северен поток" 2

Екологичните организации WWF и Nabu настояват Германия да спре работата по разширяването на Северен поток“. В изпратено до канцлера Ангела Меркел, председателя на Християнсоциалния съюз Хорст Зеехофер и до лидера на социалистите Мартин Шулц двете организации посочват, че новите две тръби ще разрушат крехката екологична система в Балтийско море, както и могат да накърнят интересите на Европейския съюз (ЕС). Nabu е една от най-старите и най-големи екологични организации в Германия, основана още през 1899 г. Основната им цел е защита на околната среда флората и фауната, както и изработване на енергийни политики. В писмото си двете организации коментират още, че при реализацията на проекта досега има процедурни грешки, липса на прозрачност и ограничено участие на обществото в обсъжданията на новия газопровод. С подкрепата си за Северен поток“ 2 Германия рискува ролята си на лидер в опазването на околната среда и морските зони, допълват още еколозите.

Според организациите реализацията на Северен поток“ 2 застрашава изпълнението на целите от Парижкото споразумение за опазване на климата, който предвижда отказ от изкопаеми горива до 2050 г. Съоръжението не допринася за диверсификацията на енергийните източници, а и тръбите на Северен поток“, който функционира от 2011 г., са запълнени до общо 80% от капацитета си. От екологична гледна точка Северен поток“ 2 поставя под въпрос и Натура 2000“, пишат още еколозите. Северен поток“ 2 е един от най-спорните енергийни проекти в последните месеци в Европа. Той може да постави под въпрос единството на страните, защото държави от Централна и Източна Европа силно се противопоставят на реализацията му. Европейската комисия (ЕК) също е против новия газопровод, като посочва, че той само ще задълбочи зависимостта на общността от руския природен газ. За газопровода обаче лобира Германия, като един от най-силните поддръжници на проекта е Социалистическата партия на Мартин Шулц. В момента той води ключови преговори с Ангела Меркел за съставяне на правителство.
