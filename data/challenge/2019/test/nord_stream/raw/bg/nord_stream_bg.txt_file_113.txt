bg-113
bg
2018-11-19
https://www.bloombergtv.bg/novini-ot-sveta/2018-11-19/severen-potok-2-shte-pozvoli-na-rusiya-da-vleze-marshiruvayki-v-kiev
Моравецки: "Северен поток 2" ще позволи на Русия да влезе марширувайки в Киев

Както заяви полският премиер, след стартирането на "Северен поток 2" украинската система за транспортиране на газ ще се окаже ненужна, цитира изявлението на Матеуш Моравецки ТАСС. Полският премиер Матеуш Моравецки твърди, че пускането на газопровода "Северен поток - 2" ще направи украинската система за транспортиране на газ ненужна и ще позволи на Москва да "марширува" в Киев. Това заяви премиерът на Полша на конференция в Хамбург. Според Моравецки, на изток от Одер "никой не вярва, че това [Северен поток 2] е бизнес проект".

"Ще бъдете изненадани кого цитирам, но Ленин е казал, че "капиталистите са толкова алчни, че ще ни продадат въжето, на което ще ги обесим." Сега ние, европейците трябва да плащаме на руснаците за газ, от който те ще печелят огромни средства, за да инвестират във въоръжените си сили, а ние ще молим американците да ни защитят от Русия. Това е логиката на това, за което говори Ленин ", цитира Моровецки Полската печатна агенция.

Проектът "Северен поток 2" включва изграждането на две съоръжения на газопровода с общ капацитет от 55 милиарда куб.м газ годишно от крайбрежието на Русия през Балтийско море до Германия. Стойността на строителството възлиза на 9,5 милиарда евро, стартът на тръбопровода се очаква до края на 2019 година. Тръбопроводът ще заобиколи транзитните държави - Украйна, Беларус, Полша и други източноевропейски и балтийски страни, преминавайки през изключителните икономически зони и териториални води на пет държави - Русия, Финландия, Швеция, Дания и Германия. Разрешението за изграждане на газопровода не е издадено само от Дания, което според премиера на страната Ларс Льоке Расмусен ще блокира или отложи изпълнението на проекта, уточнява в коментара си ТАСС. Изпълнител на проекта за строителство на газопровода се явява Nord Stream 2 AG, чийто единствен акционер е "Газпром". Партньорите на "Газпром" - немските Wintershall и Uniper, австрийската компания OMV, френската Engie и Royal Dutch Shell (Великобритания и Холандия) ще финансират 50% от проекта. Александър Иванников, ръководител на департамент в "Газпром", съобщи по-рано, че общата сума на привлечените средства от "Северен поток 2" от партньори е достигнала 2 млрд. евро, позовава се на думите му ТАСС.
