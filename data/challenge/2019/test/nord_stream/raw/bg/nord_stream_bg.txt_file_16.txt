bg-16
bg
2018-01-31
https://www.investor.bg/evropa/334/a/sankciite-na-zapada-ne-spirat-finansiraneto-za-severen-potok-2-254869/
Санкциите на Запада не спират финансирането за "Северен поток" 2

Партньорите в проекта за разширението на "Северен поток" са похарчили през 2017 г. 3 млрд. долара за реализацията на газопровода, съобщават от проектната компания Nord Stream 2, цитирани от ТАСС. Средствата са разпределени спрямо дела на партньорите в проекта, разказва финансовият директор на Nord Stream 2 Пол Коркоран. Акционери в проекта са "Газпром", който държи 50% от капитала на проектната компания, както и Engie, OMV, Royal Dutch Shell, Uniper и Wintershall. На този етап санкциите на Запада не оказват влияние върху финансирането на "Северен поток" 2, категорични са от проектната компания.

През лятото на 2017 г. САЩ включи енергийния сектор сред санкционираните лица и компании, свързани с неизпълнението на Минските споразумения. Тогава в ЕС коментираха, че тези санкции са наложени без преговори и заявиха, че ще анализират дали те ще нарушат енергийната сигурност на общността. Плановете на Русия са новите две тръби по дъното на Балтийско море да бъдат изградени до 2019 г. По този начин ще бъде избегнат транзита през Украйна. Идеята обаче се приема противоречиво в ЕС. Повечето институции са против, като отбелязват, че разширението на "Северен поток" ще задълбочи зависимостта на общността от руския природен газ. Против проекта са и повечето държави в Централна и Източна Европа. Лобистът за "Северен поток" 2 - Германия, пък обещава, че тръбите ще спазват всички европейски закони и никой няма да загуби от реализацията му.
