bg-69
bg
2018-05-13
http://www.segabg.com/article.php?id=905101
Полша предяви обвинения срещу "Газпром" за финансирането на "Северен поток 2"

Полският антимонополен регулатор UOKiK (Управление за защита на конкуренцията и потребителите) е предявил обвинения срещу "Газпром" и пет други чуждестранни компании заради финансирането на газопровода "Северен поток 2". Това става ясно от съобщение на ведомството, разпространено през миналата седмица. Според директора на полския регулатор Марек Нехчал шест компании са създали нелегално консорциум за финансиране на строежа на газопровода. На пресконференция той отбеляза, че изграждането на газопровода е незаконно, тъй като не е получено съгласието на ведомството му. Има признаци за нарушение на антимонополното законодателство. Управлението разполага с документи, които позволяват да се повдигнат обвинения, добавя Нехчал, цитиран от БГНЕС. Разследването се води срещу "Газпром" и още пет компании - Engie, Uniper, OMV, Shell и Wintershall. "Преди две години компанията, която трябва да изгражда газопровода, не получи разрешение. Без значение от нашите възражения обаче беше взето решение проектът да бъде финансиран", казва Марек Нехчал. През 2016 г. полската администрация направи анализ на заявлението за създаване на съвместно предприятие за строителството на "Северен поток 2" и реши, че то може да доведе до ограничаване на конкуренцията. Новият проект би могъл да засили още повече преговорната позиция на "Газпром" с полски клиенти.Тогава компаниите оттеглиха заявлението си, а "Газпром" остана единствен акционер в компанията Nord Stream 2 AG ("Северен поток 2"). Сега Нехчал твърди, че компаниите са започнали финансиране на проекта. Проектът "Северен поток 2" е за изграждане на две тръби под Балтийско море с общ капацитет до 55 милиарда кубически метра газ годишно от руското крайбрежие на Балтийско море до Германия, като се заобикалят Украйна и Полша. Планирано е строителството да завърши в края на 2019 г. Единственият акционер в "Северен поток 2" е "Газпром". Европейските партньори обещаха да финансират проекта с общо с 50%, т.е. по 950 милиона евро всяка. "Газпром" ще осигури другата половина на средствата - 4.75 милиарда евро. Общата стойност на проекта се оценява на 9.5 милиарда евро, предаде РИА "Новости". Председателят на антимонополния орган може да наложи на предприятието глоба от 10% от приходите за годината, предхождаща годината, за която е наложена глобата, ако компанията е извършила сделка в областта на концентрацията без негово съгласие. Ако концентрацията вече е осъществена, UOKiK може да поиска продажбата на част от активите на предприятието, продажба на контролен пакет от акции или прекратяване на дружеството, пише в съобщението на полския регулатор. Проектът "Северен поток 2" вече получи разрешение от Германия и Финландия, а на германска територия започна подготовка за строителството на газопровода. Той среща остър отпор от Полша и екологични организации.
