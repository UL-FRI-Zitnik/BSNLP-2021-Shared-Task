pl-940
pl
2018-07-11
http://www.newsweek.pl/swiat/polityka/spotkanie-polski-i-usa-w-sprawie-nord-stream-2-niemcy-niewolnikiem-rosji,artykuly,429944,1.html?src=HP_Section_2
W czwartek spotkanie Polski i USA o Nord Stream 2. Trump: Niemcy zakładnikiem Rosji Prezydent USA Donald Trump powiedział, że Niemcy są „zakładnikiem Rosji” uzależnionymi od rosyjskiego gazu i ropy. Polityka

W czwartek przy okazji szczytu NATO minister spraw zagranicznych Jacek Czaputowicz spotka się w Brukseli z asystentem ds. energii sekretarza stanu USA Francisem Fannonem. Tematem rozmowy będzie projekt budowy gazociągu Nord Stream 2, nowelizacja unijnej dyrektywy gazowej oraz inne kwestie energetyczne. Do spotkania przedstawicieli Polski i USA doszło już w maju, gdy szef MSZ Jacek Czaputowicz spotkał się w Waszyngtonie z sekretarzem stanu USA Mikem Pompeo. Szef amerykańskiej dyplomacji zgodził się wówczas, że budowa gazociągu Nord Stream 2 jest niekorzystna dla bezpieczeństwa energetycznego Europy Wschodniej i zagraża integralności terytorialnej Ukrainy.

Trump: Niemcy niewolnikiem Rosji. Sprzeciw w sprawie budowy gazociągu wielokrotnie wyrażał Donald Trump . Podczas spotkania z sekretarzem generalnym NATO Jensem Stoltenbergiem prezydent USA skrytykował Niemcy, że płacą Rosji miliardy dolarów rocznie z tytułu umów dotyczących sprowadzania gazu i ropy, tym samym stając się jej „zakładnikiem”. – Niemcy pozbyli się elektrowni węglowych, elektrowni atomowych, biorą ogromne ilości ropy i gazu z Rosji. To coś, czemu trzeba się przyjrzeć, to coś bardzo nieodpowiedniego – uważa Trump. Dodatkowo wskazał Polskę jako kraj, który nie chce być uzależniony od rosyjskiego gazu. Co więcej, Trump uważa, że Niemcy powinny podnieść wydatki na obronność zamiast wpłacać miliardy dolarów do rosyjskiego budżetu.

W odpowiedzi sekretarz generalny NATO Jens Stoltenberg podkreślił, że Sojusz Północnoatlantycki nie może podejmować działań w sprawie projektu gazociągu Nord Stream 2, ponieważ decyzja należy do poszczególnych państw. Stwierdził jednak, że wie o odmiennych punktach widzenia członków NATO, jednak jego zdaniem sojusz nie powinien zajmować stanowiska w tej kwestii. Budowa gazociągu Nord Stream 2. Zgodnie z obecnym planem Nord Stream 2 ma być gotowy pod koniec 2019 roku. Wówczas Rosja ograniczy przesyłanie gazu rurociągami biegnącymi przez terytorium Ukrainy. Rosyjski Gazprom zapowiada, że po wybudowaniu gazociągu tranzyt przez Ukrainę może być utrzymany w „pewnej skali”, przy czym strona ukraińska powinna uzasadnić „celowość ekonomiczną nowego kontraktu”. Budowie Nord Stream 2 sprzeciwiają się m. in. Polska, Ukraina i kraje bałtyckie.

Partnerami rosyjskiego Gazpromu w tym projekcie jest pięć zachodnich firm energetycznych: austriacka OMV, niemieckie BASF-Wintershall i Uniper (wydzielona z E.On), francuska Engie i brytyjsko-holenderska Royal Dutch Shell. Źródło: PAP.
