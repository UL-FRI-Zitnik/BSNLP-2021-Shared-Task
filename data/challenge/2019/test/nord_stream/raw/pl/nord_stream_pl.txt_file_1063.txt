pl-1063
pl
2018-04-06
http://biznesalert.pl/komisja-europejska-nord-stream-2/
Komisja podtrzymuje: Nord Stream 2 bez wsparcia

Jeśli Nord Stream 2 powstanie, będzie naruszał zasady transparentności i równego dostępu do infrastruktury – powiedział Dominique Ristori, szef dyrektoriatu generalnego ds. energii w Komisji Europejskiej na piątkowej konferencji prasowej w Kijowie. Nie jest to pierwszy raz, kiedy przedstawiciel Komisji Europejskiej zwraca uwagę, że forsowany przez Rosjan projekt kontrowersyjnego gazociągu Nord Stream 2 powinien być zgodny z unijnym prawem. Wiceprzewodniczący Komisji Europejskiej Marosz Szefczovicz skrytykował projekt na łamach łotewskich mediów.

– Budowa Nord Stream 2 nie spełnia celów wyznaczanych przez Unię Europejską – powiedział Ristori. – Nasze stanowisko jest jasne: uważamy, że Nord Stream 2 nie przyczyni się do dywersyfikacji źródeł dostaw i tras, a jeśli gazociąg powstanie, nie będzie miał on wsparcia KE – podkreślił. Niemcy i Finlandia wyraziły już zgodę na budowę gazociągu w ich wyłącznych strefach ekonomicznych. Decyzję w tej sprawie mają wydać jeszcze Rosjanie, Szwedzi i Duńczycy.
