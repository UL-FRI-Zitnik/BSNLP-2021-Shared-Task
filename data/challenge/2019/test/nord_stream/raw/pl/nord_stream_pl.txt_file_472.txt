pl-472
pl
2018-03-29
http://gazownictwo.wnp.pl/niemcom-bardziej-oplaci-sie-gaz-z-rosji-niz-dobre-stosunki-z-polska,320434_1_0_0.html
Niemcom bardziej opłaci się gaz z Rosji, niż dobre stosunki z Polską

Nord Stream 2 - chyba żaden inny europejski projekt infrastrukturalny nie budzi takich kontrowersji. Gazociąg, który z definicji ma łączyć, podzielił kraje. W tle mamy domniemanego szpiega, apel senatorów USA o zatrzymanie tego projektu, próbę zamachu na byłego agenta i groźbę sankcji. Pomimo tego Berlin wciąż stawia na Nord Stream 2. Powód? Liczy się biznes.

W Niemczech tylko pojedynczy politycy występowali przeciwko Nord Stream 2. To od zawsze była po prostu niemiecka racja stanu. Ten gazociąg to przewaga konkurencyjna dla niemieckiej gospodarki. Berlin, po budowie Nord Stream 2 stanie się gazową stolicą Unii Europejskiej. We wtorek niemiecki Federalny Urząd Żeglugi i Hydrografii (BSH) poinformował o wydaniu zgody na budowę gazociągu Nord Stream 2 w wyłącznej strefie ekonomicznej Niemiec na Bałtyku. Tym samym inwestorzy mają już w Niemczech wszelkie potrzebne zgody. Na Kremlu strzelają więc korki od szampana (a przynajmniej trunek już się mrozi). Więcej o tym pisaliśmy tu: Nord Stream 2 ma wszystkie pozwolenia w niemieckiej strefie ekonomicznej Ponad 1200 kilometrów długości, sięgający 10 mld euro koszt inwestycji. Docelowo Nord Stream 2 ma rocznie z Rosji do Niemiec transportować 55 mld m3 gazu ziemnego. Budowa w Niemczech może ruszyć jeszcze wiosną.

Nord Stream 2 to coś więcej niż zwykła rura. To klin, który dzieli Unię Europejską. Po jednej stronie są kraje które Rosji niemal bezgranicznie ufają, po drugiej te, które wiedzą, że Moskwa w każdej chwili pod płaszczykiem bliżej niesprecyzowanych problemów może zakręcić gazowy kurek. Od początku nasz kraj najbardziej przeciwstawiał się budowie gazociągu. Rosjan to z pewnością irytowało, a zarazem próbowali temu przeciwdziałać, stosując różne metody. W tym tygodniu opinię publiczną zelektryzowało zatrzymanie urzędnika jednego z gospodarczych ministerstw Marka W. Miał on przekazywać rosyjskim służbom informacje o planowanych działaniach polskiego rządu wobec budowy gazociągu Nord Stream 2. Rosjanom widocznie bardzo zależało na tym, aby wiedzieć, co się u nas dzieje. O tym, że Rosjanie w obronie swoich interesów nie zawahają się przed niczym, świadczą wydarzenia z Wielkiej Brytanii, gdzie najpewniej oni, najpewniej zaawansowaną bronią chemiczną zaatakowali swojego byłego agenta Siergieja Skripala, co skończyło wyrzuceniem z UE (w tym Polski) i USA ponad 100 rosyjskich dyplomatów.
