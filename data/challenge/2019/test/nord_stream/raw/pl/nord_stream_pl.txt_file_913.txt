pl-913
pl
2018-04-18
http://biznesalert.pl/niemcy-sieci-nord-stream-2/
Niemcy konsultują plan rozwoju sieci aby przyjąć gaz z Nord Stream 2

Niemiecka Agencja ds. Sieci (niem. Bundesnetzagentur) ogłosiła konsultacje w sprawie projektu rozbudowy sieci przesyłu gazu na lata 2018-2028. – Z powodu ograniczenia wydobycia w Niemczech i Holandii, zmuszeni jesteśmy przebudować niemiecką sieć gazociągów. Potrzebne jest to również w kontekście planowanej budowy gazociągu Nord Stream 2. Wzywamy wszystkich użytkowników sieci do podzielenia się uwagami – napisał prezes Bundesnetzagentur Jochen Homann. Więcej kalorycznego gazu. Niemcy do tej pory zaopatrywały się w dwa rodzaje gazu ziemnego – niskokaloryczny, pozyskiwany ze źródeł w Niemczech i Holandii oraz wysokokaloryczny – m. in. z Rosji i Norwegii. Produkcja gazu niskokalorycznego spadła przez trzęsienie ziemi na holenderskim polu gazowym Groningen. Dlatego też potrzebne będzie dostosowanie dotychczasowych odbiorców tego rodzaju surowca na gaz wysokokaloryczny. Przyłączenie Nord Stream 2. Spowoduje to, że wzrośnie zapotrzebowanie na gaz wysokokaloryczny, w czym pomóc ma budowa Nord Stream 2, łączącego Rosję z Niemcami. Wprawdzie sama budowa gazociągu nie leży w gestii Bundesnetzagentur, to konieczne jest pozyskanie informacji od użytkowników sieci o proponowanych sposobach na podłączenie projektu do systemu przez tych, którzy będą chcieli z niego korzystać. Do budowy lądowej odnogi Nord Stream 2 zachęca również niemieckie stowarzyszenie operatorów FNB Gas. W opublikowanym w połowie lutego komunikacie poinformowało ono o rozpoczęciu dyskusji na temat planu rozwoju sieci na lata 2018–2028. Przewidziano w nim 7 mld euro na inwestycje, które mają przyczynić się do zapewnia bezpieczeństwo dostaw gazu do Niemiec w przyszłości. W załączonym do komunikatu 195-stronicowym dokumencie wśród proponowanych projektów wymieniony został EUGAL. W tym kontekście należy przypomnieć, że w lipcu ubiegłego roku Federalna Agencja ds. Sieci zapowiedziała rewizję planu rozwoju infrastruktury gazowej do 2026 roku. Jak informował BiznesAlert.pl, w propozycjach zmian podkreślono, że realizacja pięciu inwestycji związanych z budową Nord Stream 2 powinna zostać wstrzymana do czasu wydania ostatecznego pozwolenia na ułożenie wspomnianego gazociągu, którego Nord Stream 2 AG nadal nie otrzymał. Wówczas przedstawiciele Agencji zwracali uwagę, że infrastruktura przesyłowa w Niemczech powinna być rozwijana wyłącznie w przypadku, gdy jest to konieczne i bezpieczne oraz nie będzie się wiązało z dodatkowymi kosztami po stronie odbiorców. Terminal LNG. Plan rozwoju sieci przesyłu gazu na lata 2018-2028 uwzględnia budowę terminalu LNG na niemieckim brzegu Morza Północnego. Jako jego lokalizację wybrano miejscowość Brunsbüttel. Aby podłączyć ten obiekt do sieci, będzie trzeba zbudować gazociąg o długości około 50 kilometrów, a jego koszty szacuje się na 87 milionów euro. Agencja czeka na odpowiedzi do dnia 25 maja 2018 roku. Bundesnetzagentur/Michał Perzyński/Piotr Stępiński
