pl-532
pl
2018-11-10
https://www.pb.pl/szwajcarski-sad-zakazal-operatorom-nord-stream-platnosci-na-rzecz-gazpromu-945281
Szwajcarski sąd zakazał operatorom Nord Stream płatności na rzecz Gazpromu

Sąd w Szwajcarii zabronił spółkom Nord Stream AG i Nord Stream 2 AG dokonywania płatności na rzecz rosyjskiego koncernu Gazprom. Sąd uwzględnił wniosek ukraińskiej spółki Naftohaz dotyczący egzekucji od Gazpromu zasądzonych na jej rzecz kwot.

Jak podały w sobotę media w Rosji, informacja o decyzji sądu znalazła się w prospekcie emisyjnym euroobligacji Gazpromu. „W wyniku zakazu wszystkie wypłaty tych firm na rzecz Gazpromu kierowane są do szwajcarskich komorników” – głosi dokument. W grudniu 2017 roku i w lutym 2018 roku sąd arbitrażowy w Sztokholmie wydał dwie decyzje w sprawie sporu Gazpromu i Naftohazu dotyczącego kontraktów na dostawy i tranzyt gazu. W rezultacie tych decyzji Gazprom powinien wypłacić ukraińskiej spółce ok. 2,6 mld USD. Rosyjski koncern odwołuje się od tej decyzji. Od lutego w krajach europejskich doszło do kilku przypadków zajmowania aktywów Gazpromu w celu wyegzekwowania decyzji arbitrażu. Niemniej, na drodze prawnej Gazprom zdołał uzyskać wstrzymanie decyzji o zajmowaniu aktywów. Dziennik „Kommiersant” podał w sobotę, że koncern ma możliwość odwołania się od decyzji o zakazie wypłat do szwajcarskiego sądu wyższej instancji. Nord Stream AG jest operatorem gazociągu o tej samej nazwie dostarczającego gaz z Rosji do Niemiec po dnie Morza Bałtyckiego. Nord Stream 2 AG to operator budowanego przez Gazprom gazociągu Nord Stream 2.
