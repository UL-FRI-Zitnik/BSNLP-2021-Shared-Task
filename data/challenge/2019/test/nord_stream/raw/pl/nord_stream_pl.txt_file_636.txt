pl-636
pl
2018-05-09
http://www.tvp.info/37128975/polski-urzad-antymonopolowy-stawia-zarzuty-gazpromowi
Polski urząd antymonopolowy stawia zarzuty Gazpromowi

– Wszystkie podmioty, czyli Gazprom i pięć firm finansujących Nord Stream 2, otrzymały nasze postanowienie. Mają 21 dni na złożenie wyjaśnienia – powiedział prezes UOKiK. Gazociąg Nord Stream 2 ma powstać na dnie Bałtyku, równolegle do uruchomionego w roku 2011 gazociągu Nord Stream. Ma to być dwunitkowa magistrala gazowa o mocy przesyłowej 55 mld metrów sześciennych surowca rocznie z Rosji do Niemiec. Projektowi temu sprzeciwiają się Polska, kraje bałtyckie i Ukraina. Początkowo w celu zaprojektowania budowy i eksploatacji gazociągu Nord Stream 2 utworzono spółkę Nord Stream 2 AG. Gazprom i jego europejscy partnerzy: OMV, Royal Dutch Shell, Uniper i Wintershall zwrócili się do polskiego Urzędu Ochrony Konkurencji i Konsumentów z wnioskiem o zezwolenie na zawiązanie spółki do budowy Nord Stream 2.

W lipcu 2016 r. w efekcie przekazanych opinii UOKiK zgłosił zastrzeżenia do planów powołania spółki, wskazując, iż gazociąg Nord Stream 2 może zwiększyć dominację Gazpromu w dostawach gazu do Polski. Jak podkreślił wtedy Urząd, zastrzeżenia nie przesądzają jednak o końcowym rozstrzygnięciu postępowania. Szef UOKiK Marek Niechciał mówił wówczas, że „koncentracja może doprowadzić do ograniczenia konkurencji”. – W tej chwili Gazprom posiada pozycję dominującą w dostawach gazu do Polski, a transakcja mogłaby doprowadzić do dalszego wzmocnienia siły negocjacyjnej spółki wobec odbiorców w naszym kraju – dodał. W sierpniu 2016 r. Gazprom i jego partnerzy wycofali wniosek z UOKiK. W środę UOKiK poinformował, że podejrzewa, iż uczestnicy transakcji mimo wycofania wniosku wspólnie realizują projekt, finansując to przedsięwzięcie.
