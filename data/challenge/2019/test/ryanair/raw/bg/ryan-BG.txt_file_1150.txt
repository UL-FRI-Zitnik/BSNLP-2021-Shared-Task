bg-1150
bg
2018-02-28
http://www.blagoevgrad24.bg/news/777711.html
Пловдивчанин описа ужаса в Тимишоара (ВИДЕО)

Повечето от българите, изоставени на летището в Тимишоара, вече се прибраха в страната. Част от тях пътуваха с автобус, друга бе върната от специално изпратения за тях правителствен самолет. В него обаче не е имало достатъчно място, затова няколко души са останали в Румъния. Засега няма данни какво се случва с тях. Това разказа пред bTV Румен Илиев от Пловдив, който се наложи като организатор на бедстващите.

"Преживяването беше кошмарно, бяхме излъгани, подведени", каза Илиев. По думите му хората са били "нагъчкани" в неголяма зала, едва десетина души са били настанени в хотел. Нямало достатъчно места дори за сядане, децата плачели, хората не били подготвени за подобна ситуация - нямали леи, нито къде да обменят пари, за да си купят вода и храна. Румънските власти им отпуснали на три пъти ваучери, за да могат да пазаруват, но в един момент дори свършила храната в кафенето. "Имаше ескалация, хората искаха да блокират изходите, да пречат на полети", разказа Илиев. Той и част от пътуващите ще заведат граждански иск "за немалка сума" срещу "Райънеър". Във вторник те имат среща с омбудсмана, за да разговарят по въпроса. Имаше група италианци, която беше настанена в хотел и сутринта беше извозена към съответната дестинация. Ще поискаме сума, която няма да е малка, за да може да послужи за урок, за да не гледа на българите като на хора втора ръка", посочи Илиев.
