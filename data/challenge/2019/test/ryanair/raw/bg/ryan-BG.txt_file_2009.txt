bg-2009
bg
2008-02-05
https://www.mediapool.bg/karla-i-nikola-sarkozi-specheliha-deloto-sreshtu-aviokompaniya-raianear-news135956.html
Карла и Никола Саркози спечелиха делото срещу авиокомпания "Райънеър"

Съпрузите Никола Саркози и Карла Бруни спечелиха във вторник делото срещу ирландската нискотарифна авиокомпания "Райънеър", която публикува без тяхно разрешение снимка с обиден текст, съобщиха информационните агенции.
Вместо исканото от новата първа дама на Франция обезщетение от 500 000 евро съдът ѝ присъди само 60 000 евро. Съдията Луи-Мария Ренжар удовлетвори и иска на френския държавен глава от 1 евро за нанесената му обида.
Миналия понеделник в парижкия вестник "Паризиен" се появи рекламна снимка на двамата, като от устата на бившата манекенка излиза балонче с реплика: "С "Райънеър" цялото ми семейство може да дойде на сватбата ми".
Освен обезщетенията съдията задължи превозвачът да плати публикуването на присъдата в същия вестник. В пледоарията си пред съдията в четвъртък миналата седмица адвокатът на семейството Тиери Ерсог подчерта, че става въпрос за рецидив на "Райънеър".
Досега жертви на рекламните кампании на авиопревозвача са ставали испанският министър-председател Хосе Луис Родригес Сапатеро, както и бившите премиери на Полша Ярослав Качински и на Швеция Йоран Першон.
