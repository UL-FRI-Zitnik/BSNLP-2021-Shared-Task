bg-142
bg
2018-08-23
https://www.mediapool.bg/zashto-raianear-preminava-prez-tolkova-mnogo-sotsialni-turbulentsii-news283119.html
Защо Райънеър преминава през толкова много социални турбуленции?

От една година ирландската нискотарифна компания Райънеър (Ryanair) преживява безпрецедентни трудови протести, довели до отмяна на хиляди полети, стачки на персонала в много страни и постоянно недоволство сред пилотите, стюардите и стюардесите. Защо напрежението изведнъж избухна в публичното пространство? Отговор на този въпрос дава агенция Франс прес в своя анализ в четвъртък. През първите 30 години от съществуването си ирландският авиопревозвач потулваше исканията на служителите си. Много пилоти на Райънеър твърдят, че ръководството получавало тяхното мълчание чрез редица болезнени принуди: статут на самонаети, налаган на много от служителите, разделяне на персонала в многобройни местоназначения и различни условия на труд, забрана на всякаква синдикална дейност. Разрастването на въздушния транспорт в света - в Китай, в страните от Залива, както и в Европа - все пак се оказа преимущество за пилотите, ухажвани от авиокомпании, готови да им плащат повече. Тази нова ситуация доведе до избухване на напрежението в Райънеър: някои пилоти напуснаха авиокомпанията, а останалите станаха по-гневни и настоятелни. След като беше принудена да отмени хиляди полети от миналата есен насам, Райънеър в крайна сметка се обърна на 180 градуса през декември и изрази готовност да признае синдикатите. Генералният директор Майкъл О'Лиъри и екипът му подеха истинска културна революция, като започнаха преговори с профсъюзите, пише по-нататък Франс прес. Не може обаче просто с едно щракване с пръсти да се промени културата на едно предприятие, което години наред отправяше само обиди към синдикатите. От декември досега Райънеър е признала официално само синдикатите във Великобритания, Италия и Ирландия, а в другите страни, където присъства, не е постигнато никакво споразумение.

Да, авиокомпанията направи някои отстъпки, с индексиране на заплатите на някои места и подобряване на условията труд. В Ирландия се съгласи на медиация, за да реши конфликта с местния синдикат, което позволи да се сключи споразумение след маратон от преговори. В Европа обаче Райънеър в повечето случаи не отговори на общите искания на персонала за стабилен трудов договор в съответствие с трудовото законодателство на съответната страна. Освен това с изявленията си авиокомпания понякога проявяваше непостоянство. Оперативният ѝ директор Питър Белю изрази оптимизъм на 23 юли за преговорите с ирландските пилоти, два дни след което ръководството обяви, че може да премести от Ирландия в Полша 300 работни места, от които 100 пилотски позиции. След което се съгласи на медиация. Дали има опасност от нови сътресения, пита Франс прес? Рискът остава, поне докато авиокомпанията не постигне нов компромис, който да успокои недоволството. Засега обаче пилотите и кабинният персонал са по-твърдо решени от всякога, получили по-голяма свобода след признаването на синдикатите, да организират първите паневропейски стачки и да започнат мащабни преговори. Това по-благоприятно за служителите съотношение на силите все пак изглежда кара ръководството да ускори преговорите, за да излезе от задънената улица, пише в заключение агенцията.
