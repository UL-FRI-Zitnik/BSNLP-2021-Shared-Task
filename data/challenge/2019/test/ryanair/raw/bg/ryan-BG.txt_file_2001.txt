bg-2001
bg
2019-04-02
https://www.mediapool.bg/raianear-vleze-v-top-10-na-zamarsitelite-v-evropa-news291727.html
"Райънеър" влезе в топ 10 на замърсителите в Европа Ирландският нискотарифен авиопревозвач "Райънеър" (Ryanair) влезе в топ 10 на най-големите замърсители на въздуха в Европа, заемайки десетото място и превръщайки се в единствената авиокомпания в непрестижната класация, съставена от въглищни централи, сред които и българската ТЕЦ "Марица Изток 2". Това информира ББС във вторник, цитирайки данни на независимата европейска неправителствена организация Транспорт и околна среда (Transport&Environment). Най-голям замърсител е ТЕЦ "Белхатув" в Полша, следвана от германските "Нойрат" и "Ниедераусем". Още пет немски топлоцентрали са в списъка, а българската "Марица изток 2" заема осмо място. Класацията се затваря от "Райънеър", която през 2018 г. е увеличила с 6.9 на сто изхвърляните при полетите ѝ въглеродни газове. Авиопревозвачът обаче заяви, че е "най-зелената и най-чистата европейска авиокомпания" и нейните пътници имат най-ниското ниво на въглеродни емисии на километър спрямо пътуващите с всеки друг превозвач. Миналата година "Райънеър" започна нова екологична политика, при която ще предлага на клиентите си възможността да компенсират въглеродния отпечатък на пътуването си. Замърсяването от авиационния сектор е нараснало с около две трети от 2005 г. и според прогнози ще продължи да се увеличава, тъй като полетите стават все по-достъпни, сочи още европейският доклад.
