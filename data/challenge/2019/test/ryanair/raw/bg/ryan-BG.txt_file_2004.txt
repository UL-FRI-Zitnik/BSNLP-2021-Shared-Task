bg-2004
bg
2019-01-29
https://www.mediapool.bg/raianear-priklyuchi-pridobivaneto-na-laudamoushan-news289225.html
Райънеър приключи придобиването на Лаудамоушън

Ирландският авиопревозвач Райънеър (Ryanair) пое изцяло контрола върху австрийската нискотарифна компания Лаудамоушън (Laudamotion), основана от бившия шампион от Формула 1 Ники Лауда, предаде ДПА.
Въпреки придобиването Ники Лауда ще запази място в съвета на Лаудамоушън, каза главният изпълнителен директор Андреас Грубер на пресконференция на международното летище във Виена.
Лаудамоушън уточни днес, че Райънеър е приключила придобиването на 100 процента от акциите на новата авиокомпания в края на декември. Финансови подробности не се посочват. Райънеър придоби първоначално дял от 24,9 процента през март, а по-късно увеличи дела си до 75 процента.
Ники Лауда основа Ники през 2003 година. През 2011 година я продаде на Еър Берлин, припомня ДПА. След фалита на Еър Берлин той я купи миналата година, кръсти я Лаудамоушън и я продаде на Райънеър.
Лаудамоушън е на загуба от около 140 милиона евро (160 милиона долара) миналата година.
Грубер каза, че очаква загубата да спадне до 50 милиона евро през 2019 година, а от догодина компанията да стане печеливша.
Авиокомпанията Лаудамоушън, която лети главно до европейски летища, също така обяви планове днес да удвои флотилията си до 40 самолета до финансовата 2021/2022 година.
Годишният брой пътници ще се повиши до 10 милиона дотогава спрямо 4 милиона миналата година.
