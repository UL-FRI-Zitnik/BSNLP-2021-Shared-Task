cz-127
cs
2018-10-01
https://www.tyden.cz/rubriky/byznys/svet/ryanair-trapi-stavky-snizil-tak-prognozu-zisku-o-12-procent_497932.html
Ryanair trápí stávky, snížil tak prognózu zisku o 12 procent

Irská nízkonákladová letecká společnost Ryanair snížila prognózu letošního zisku o 12 procent na 1,1 až 1,2 miliardy eur (asi 28,3 až 30,9 miliardy korun). Důvodem jsou stávky zaměstnanců i ceny ropy. Její akcie v reakci propadly oproti pátečnímu závěru o téměř osm procent a stáhly sebou akcie celého sektoru. Oborový index Stoxx Europe 600 dopoledne ztrácel 0,9 procenta, napsal list Financial Times. Šéf aerolinek Ryanair, které jsou z hlediska počtu přepravovaných cestujících evropskou jedničkou, Michael O'Leary uvedl, že stávky pilotů a palubních posádek v pěti evropských zemích letos v létě měly negativní dopad na počet cestujících, na výnosy i na ceny letenek. Ceny jízdného se ve druhém čtvrtletí namísto jednoprocentního poklesu snížily o tři procenta a za druhé pololetí zřejmě vykážou dvouprocentní snížení. Přitom náklady na palivo se oproti dřívější prognóze zvýší o 30 milionů na 460 milionů eur. S cílem vyrovnat růst cen pohonných hmot a nákladů spojených se stávkami společnost snížila svou zimní kapacitu o jedno procento. Stahuje letadla z jedné nizozemské a dvou německých základen, což vyústí v další rušení letů. Zatímco akcie irské firmy Ryanair po počátečním propadu o deset procent dopoledne ztrácely přes osm procent, akcie EasyJet odepisovaly pět, IAG a Air France-KLM tři, Wizz Air téměř čtyři a Lufthansa 2,5 procenta.
