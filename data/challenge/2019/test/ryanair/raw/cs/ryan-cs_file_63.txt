cz-63
cs
2018-08-08
https://www.tyden.cz/rubriky/byznys/svet/spatna-zprava-pro-cestujici-letadlem-ryanair-rusi-cast-letu_491717.html
Špatná zpráva pro cestující letadlem. Ryanair ruší část letů

Do pátečních stávek v irské nízkonákladové letecké společnosti Ryanair se zapojí rovněž němečtí piloti. Oznámil to ve středu německý odborový svaz Vereinigung Cockpit. Ryanair následně uvedl, že kvůli stávce pilotů v Německu byl nucen zrušit dalších dvě stě padesát pátečních letů. Svaz Vereinigung Cockpit oznámil, že němečtí piloti Ryanairu zahájí v pátek ve 3.01 SELČ čtyřiadvacetihodinovou stávku. Na pátek již dříve ohlásili stávky také jejich kolegové v Irsku, Švédsku a Belgii. Kvůli těmto protestům musela firma zrušit 146 z více než dvou a půl tisíce letů plánovaných na pátek. Celkově tak již Ryanair zrušil zhruba čtyři sta pátečních letů, tedy téměř šestinu z plánovaného počtu. O vyhlášení páteční stávky navíc podle agentury Reuters uvažuje rovněž nizozemský svaz pilotů VNV. Ryanair létá do desítek zemí, včetně České republiky. Loni v prosinci se firmě podařilo odvrátit rozsáhlé stávky, když se poprvé ve své historii rozhodla uznat odborové svazy. Od té doby ale nedokáže s řadou z nich uzavřít smlouvy o pracovních podmínkách.
