cs-new-32
cs
2019-02-13
https://www.irozhlas.cz/zpravy-svet/belgie-generalni-stavka-letiste-lety-do-prahy_1902131208_dbr
Belgii ochromila generální stávka, uzavřela i vzdušný prostor. Letecké spojení s Prahou je přerušeno

Belgie musela kvůli generální stávce v noci uzavřít svůj vzdušný prostor. Protest na středu svolaly tři největší odborové svazy v zemi, které žádají rychlejší růst mezd. Ochromena je veřejná doprava i činnost místních úřadů, pošt či obchodů a v omezeném režimu fungují i nemocnice. Brusel 12:08 13. února 2019



Také německá společnost TUI fly se rozhodla zajistit své pravidelné lety z Bruselu a zpět, avšak tím, že je přeloží na nejbližší francouzská a nizozemská letiště. Podle odhadu místních médií se zrušení letů v Belgii dotklo asi 50 až 80 tisíc cestujících. České ministerstvo zahraničí doporučilo svým občanům sledovat aktuální informace o konkrétním leteckém spojení a počítat s omezením ostatních sektorů dopravy a služeb v celé zemi. Požadavky odborářů. Akce tří velkých odborových ústředen – socialistické FGTB, křesťanskodemokratické CSC a liberální CGSLB – se má dotknout všech sektorů, jak veřejných, tak i soukromých, a to v celé zemi. Odboráři požadují vyšší mzdy, větší dávky a důchody, jakož i lepší podmínky pro odchod do důchodu. Činnost úřadů, dopravy, pošty, škol i nákupních středisek a podniků má být stávkou silně ovlivněna po 24 hodin, počítáno od úterý 22.00 SEČ. Belgické železnice zrušily asi polovinu spojů, mezinárodní vlaková doprava ale stávkou příliš ovlivněna není, uvedl deník Le Soir. Společnost Stib, která provozuje dopravu v Bruselu, rovněž očekává silné výpadky. Stávka se ale dotkla i řady soukromých podniků. Odboráři od časného rána blokují některé podniky, na fotkách na sociálních sítích jsou vidět i zátarasy z nákupních vozíků u obchodních center. Agentura AFP uvedla, že v Gentu byli při blokádách zraněni dva odboráři při srážce s autem, police řidiče vozu zadržela. „Odboráři se musejí vrátit k jednacímu stolu, stávkou se nic neřeší,“ uvedl v prohlášení belgický premiér Charles Michel, který zároveň poděkoval „těm, kteří dnes pracují“. Belgický ministr hospodářství Kris Peeters odhadl škody způsobené dnešní stávkou na 929 milionů eur (asi 24 miliard Kč).
