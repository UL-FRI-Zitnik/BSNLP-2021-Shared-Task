cz-126
cs
2018-09-28
https://www.irozhlas.cz/zpravy-domov/ryanair-stavka-protest-zruseni-let-omezeni-cestujici-socialni-zabezpeceni_1809281847_pla
Zaměstnanci společnosti Ryanair opět protestovali, zrušení letů pocítilo na 40 tisíc cestujících

Stávka zaměstnanců nízkonákladových aerolinek Ryanair v šesti evropských zemích narušila plány více než 40 tisíc cestujících a donutila firmu zrušit více než deset procent letů. Stávka na největších trzích aerolinek se tak zřejmě stane druhou největší jednodenní stávkou od srpna, kdy protesty pilotů v pěti zemích narušily plány 55 tisícům cestujících, napsala agentura Reuters. Dublin 18:47 28. září 2018

Jednodenní stávka zaměstnanců letecké společnosti Ryanair | Foto: Yves Herman | Zdroj: Reuters. Do 24hodinové stávky vstoupili v pátek zaměstnanci palubního personálu v Německu, Belgii, Portugalsku, Nizozemsku, Španělsku a Itálii a piloti v Německu. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. Piloti Ryanairu v Německu stávkují, firma zrušila 150 letů. Pražského letiště se opatření nedotklo Číst článek Ryanair původně uváděl, že v pátek zruší 150 letů, později však musel tento počet zvýšit, protože se ke stávce zaměstnanců palubního personálu připojili také piloti v Německu. Firma uvedla, že se uskuteční více než 2150 z původně naplánovaných 2400 letů. Zrušen byl i dopolední let mezi Prahou a nizozemským Eidhovenem.

Stávkující protestovali na letištích s plakáty s nápisem ‚Ryanair se musí změnit‘. „Nestarají se o nás. Jsme jen čísla. Jsme citrony, které se mají vymačkat a vyhodit,“ řekl agentuře Reuters bývalý zaměstnanec Ryanairu Juan Fernández, který se připojil k protestujícím na bruselském letišti. Spory jsou způsobené hlavně tím, že Ryanair zaměstnává převážnou část svého personálu podle irského práva, což podle odborových svazů děla zaměstnancům potíže a brání jim to v přístupu k dávkám sociálního zabezpečení na domácích trzích. Ryanair prohlásil, že učinil pokrok v jednáních s odbory v posledních týdnech, včetně toho, že se mu podařilo dojednat kolektivní smlouvy se zaměstnanci v Irsku, Británii, Itálii a Německu. Německý odborový svaz pilotů však již varoval před dalšími akcemi. Ryanair létá do desítek zemí včetně České republiky. Loni přepravil zhruba 130 milionů cestujících. ČTK
