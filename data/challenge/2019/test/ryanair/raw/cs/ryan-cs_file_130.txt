cz-130
cs
2018-09-26
https://www.lidovky.cz/byznys/firmy-a-trhy/eu-naridila-ryanairu-aby-dodrzoval-mistni-pracovni-pravo.A180926_182145_firmy-trhy_ele#utm_source=rss&utm_medium=feed&utm_campaign=ln_byznys&utm_content=main
EU nařídila Ryanairu, aby dodržoval místní pracovní právo

BRUSEL Reuters Evropská komise (EK) ve středu irské nízkonákladové letecké společnosti Ryanair nařídila, aby respektovala unijní pravidla a dávala svým zaměstnancům pracovní smlouvy podle práva té země, kde žijí, než podle práva irského, kde je firma registrována. Šéf podniku Michael O’Leary požadavek po středečním setkání s eurokomisařkou pro zaměstnanost a sociální věci Marianne Thyssenovou označil za irelevantní, protože firma už podle něj písemně vyzvala odbory ve všech státech EU, aby smlouvy takto upravily. Ryanair čelí kritice, že valnou část personálu ve všech zemích zaměstnává jen podle irského pracovního práva, což je pro zaměstnance nevýhodné, protože jim neumožňuje čerpat sociální dávky. Ryanair uznal odbory loni v prosinci poprvé ve své třicetileté historii. Rychlejší převod pracovních smluv z irského práva na smlouvy sepsané podle místních pravidel byl součástí jednání s odborovými organizacemi v řadě zemí. Odbory ale v uplynulých měsících vyjádřily s tempem změn nesouhlas a byl to i jeden z důvodů, proč vyhlásily vlnu stávek. Nejnovější stávku hodlají uspořádat v pátek odborové svazy palubního personálu v Belgii, Německu, Itálii, Nizozemsku, Portugalsku a Španělsku. Ryanair na ten den zrušil 150 letů. Thyssenová po schůzce s O’Learym zdůraznila, že pravidla EU jsou jasná - zaměstnávání mobilních posádek se neřídí vlajkou letecké společnosti, ale místem, odkud pracovníci ráno odlétají a večer se tam vracejí. „Dodržování zákona není věcí k diskusi a nedá se odložit na pozdější dobu,“ sdělila podle agentury Reuters eurokomisařka.
