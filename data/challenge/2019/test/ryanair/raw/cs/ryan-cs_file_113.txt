cz-113
cs
2018-09-18
https://archiv.ihned.cz/c1-66247300-ryanair-celi-dalsi-stavce-letusek-a-stevardu-v-peti-evropskych-statech-dopad-na-ceske-turisty-je-pravdepodobny?utm_source=mediafed&utm_medium=rss&utm_campaign=mediafed
Ryanair čelí další stávce letušek a stevardů v pěti evropských státech. Dopad na české turisty je pravděpodobný

Už příští pátek čeká irské nízkonákladové aerolinky Ryanair další stávka. Celý den chtějí stávkovat letušky a stevardi v pěti evropských zemích kvůli lepším pracovním podmínkám. Stávka připadá na 28. září, kdy mají Češi z důvodu státního svátku volno a často ho využívají k prodlouženým víkendům v evropských městech. "V tuto chvíli nemáme hlášené žádné zrušené lety. Je ale ještě příliš brzy, v takových případech se situace často mění," řekl Roman Pacvoň, mluvčí pražského Letiště Václava Havla. Více konkrétních informací může být k dispozici do příští středy. Odbory ve Španělsku, Portugalsku, Belgii, Nizozemsku a Itálii se shodly na stávce minulý týden. Z pražského letiště se má příští pátek vypravit celkem 11 letů Ryanairu. Irský dopravce má v Praze i základnu pro dvě letadla. Jejich palubního personálu se stávka netýká. Větší problém může nastat v případě letů do Prahy, které obsluhují zaměstnanci ze zemí, kde stávka bude. Irské aerolinky z Ruzyně nejčastěji létají do Bruselu, Londýna a Dublinu.
