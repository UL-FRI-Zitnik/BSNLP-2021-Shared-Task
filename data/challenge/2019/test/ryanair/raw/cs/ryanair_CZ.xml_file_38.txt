cs-new-38
cs
2019-03-06
https://www.irozhlas.cz/ekonomika/stavka-rizeni-leoveho-provozu_1903061809_pj
Ztráta 450 miliard. Tolik loni EU stály stávky a nedostatek lidí pro řízení letového provozu

Stávky a nedostatek zaměstnanců v řízení letového provozu v loňském roce stály ekonomiku Evropské unie 17,6 miliardy eur (přes 450 miliard Kč). Oznámilo to ve středu odvětvové sdružení Airlines for Europe (A4E). Z hlediska zpožďování letů byl zároveň loňský rok nejhorší za téměř deset let. Brusel 18:09 6. března 2019

Ryanair (ilustrační foto) | Foto: Wolfgang Rattay | Zdroj: Reuters. Na vrub stávek, nedostatku pracovníků v řízení letového provozu a dalších strukturálních problémů připadá 75 procent zpožděných letů. Počet cestujících, které tyto potíže ovlivnily, se vloni zvýšil o 26 procent na 334 milionů. Oblohu nad Českem loni křižovalo 2500 letadel denně. Letový provoz vzrostl na rekordních 912 tisíc letů Číst článek „Pokrok v oblasti letectví se zastavil a my se vracíme zpět,“ prohlásil předseda A4E Michael O'Leary, který je zároveň šéfem letecké společnosti Ryanair.

Evropská unie podle něho musí řešit neefektivní monopoly v řízení letového provozu prostřednictvím internacionalizace vzdušného prostoru, zavedení hospodářské soutěže mezi poskytovateli a pružným nasazováním zaměstnanců. Na amsterdamském letišti Schiphol se zastavil provoz, můžou za to problémy s řízením provozu Číst článek Představitelé členů A4E, k nimž patří IAG, což je vlastník British Airways, a také easyJet, Lufthansa a Ryanair, se ve středu sešli na výročním zasedání v Bruselu. Shodli se na potřebě revidovat pravidla v oblasti práv cestujících a letištních poplatků.

Sdružení také uvedlo, že v důsledku provozních problémů, jako jsou právě stávky v řízení letového provozu, byl od roku 2014 zbytečně vypuštěn do ovzduší jeden milion tun oxidu uhličitého. Vrcholná schůzka se uskutečnila den poté, co studie financovaná investory zjistila, že letecké společnosti dělají v boji proti globálnímu oteplování příliš málo. Ke snížení emisí by přispělo více úsporných letounů a také kroky k zajištění plné kapacity letů, upozornila agentura Reuters. ČTK
