cz-30
cs
2018-07-18
https://ekonomika.idnes.cz/ryanair-rusi-lety-stavka-cervenec-dr6-/eko-doprava.aspx?c=A180718_181811_zahranicni_mko#utm_source=rss&utm_medium=feed&utm_campaign=ekonomikah&utm_content=main
Ryanair ruší kvůli stávkám lety, dotkne se to desítek tisíc lidí

Irská nízkonákladová letecká společnost Ryanair kvůli stávce palubního personálu příští týden zruší více než dvanáct procent letů. Opatření se ve dnech 25. a 26. července dotkne až 300 letů denně do Belgie, Portugalska a Španělska a v opačném směru. Podle agentury Reuters stávka zasáhne téměř padesát tisíc cestujících.



V pátek hodlá Ryanair kvůli stávce irských pilotů zrušit asi 24 spojů mezi Irskem a Británií. Minulý týden ze stejného důvodu zrušil 30 letů. Napjaté vztahy ve firmě panují už od loňského roku. Palubní posádky ze základen firmy po celé Evropě zveřejnily 4. července seznam 34 požadavků, včetně „spravedlivé mzdy na živobytí“, zlepšení nemocenských dávek nebo pracovních smluv ve vlastním jazyce založené na místním, nikoli irském právu. Posádky si mimo jiné stěžují, že během letu musejí platit za pitnou vodu. Ryanair tvrdí, že pracovní podmínky pro zaměstnance jsou konkurenceschopné a často lepší než u ostatních nízkonákladových přepravců. Na Twitteru podnik také ve středu zveřejnil seznam výhod pro palubní posádky včetně ročního platu až 40 tisíc eur (1,1 milionu Kč). A to pro zaměstnance ze zemí, kde je vysoká míra nezaměstnanosti mezi mladými. Aerolinky Ryanair působí ve 37 zemích včetně České republiky. Z hlediska počtu přepravovaných cestujících jsou evropskou jedničkou, loni jejich služeb využilo na 130 milionů cestujících. Loni v prosinci se firmě podařilo odvrátit rozsáhlé stávky, když se poprvé ve své 32leté historii rozhodla uznat odborové svazy. Od té doby se jí ale nedaří s řadou z nich uzavřít dohody o pracovních podmínkách. Společnost, která v pondělí oznámí výsledky hospodaření za uplynulé čtvrtletí, vykázala ve finančním roce do 31. března rekordní zisk 1,45 miliardy eur (37,5 miliardy Kč). Varovala však, že kvůli vyšším nákladům na palivo a personál a rovněž kvůli konstantním cenám jízdného bude zisk klesat.
