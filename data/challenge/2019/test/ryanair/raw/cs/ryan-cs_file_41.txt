cz-41
cs
2018-07-25
https://ct24.ceskatelevize.cz/ekonomika/2547700-ryanair-musel-kvuli-stavkam-zrusit-tri-stovky-letu-ted-chce-seskrtat-dublinskou
Ryanair musel kvůli stávkám zrušit tři stovky letů. Teď chce seškrtat dublinskou flotilu

Asi čtvrtina pilotů ze základny v Dublinu v úterý uspořádala za dva týdny už třetí 24hodinovu stávku. Ve středu vstoupily do dvoudenní stávky kabinové posádky v Itálii, Španělsku, Portugalsku a Belgii. Zrušeno má být 300 letů, tedy každý osmý. Pražského letiště se ale situace nedotýká. „Pokud jde o stávku společnosti Ryanair, tak na středu nemáme nahlášeny žádné zrušené lety,“ uvedl mluvčí Letiště Praha Roman Pacvoň.



Odbory mimo jiné požadují, aby se pracovní smlouvy v Evropě řídily místními zákony, nikoli pouze irským právem, jako je tomu nyní. Chtějí také, aby všichni pracovníci měli stejné podmínky bez ohledu na to, zda jsou přímými zaměstnanci aerolinek, nebo jsou najati prostřednictvím agentur. Vedení firmy se brání, že pracovní podmínky jsou u nich lepší než u konkurence. V poslední době se ale stávkovalo i v dalších leteckých společnostech. „Stávkuje se zejména u takových aerolinií jako je Lufthansa, což mi hlava nebere, protože tam jsou nejlépe placení zaměstnanci, nebo Air France, ale ve Francii stávkovat není nic zvláštního.



V mnohem menší míře klesají akcie i dalším leteckým společnostem, zejména kvůli předhánění se mezi sebou o nejnižší ceny letenek. Ryanairu se podařilo stávky odvrátit loni v prosinci, když poprvé ve své historii uznal odborové svazy. Od té doby s nimi ovšem nedokáže uzavřít dohody o pracovních podmínkách. Ryanair létá z 86 základen do 37 zemí včetně České republiky. Z hlediska počtu přepravovaných cestujících je evropskou jedničkou, loni služeb firmy využilo na 130 milionů cestujících.
