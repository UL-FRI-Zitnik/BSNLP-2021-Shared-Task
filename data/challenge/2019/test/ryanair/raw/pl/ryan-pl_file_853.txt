pl-853
pl
2018-10-20
https://www.tvp.info/39554405/kolejna-fala-strajkow-w-popularnych-tanich-liniach-mozliwa-jeszcze-w-tym-roku
Kolejna fala strajków w popularnych tanich liniach możliwa jeszcze w tym roku

Belgijskie związki zawodowe, reprezentujące pracowników Ryanaira zapowiadają, że przed końcem roku ogłoszą strajk, jeśli nie uda się dojść do porozumienia z zarządem firmy. Irlandzka linia ogłasza tymczasem podpisanie porozumień ze związkowcami w Portugalii, Wielkiej Brytanii i we Włoszech, choć Brytyjczycy nie potwierdzają tego faktu.

– Umowy wypracowane ze związkami zawodowymi w Portugalii, Wielkiej Brytanii, Włoszech, a wkrótce także w Hiszpanii, świadczą o znacznym postępie, jakiego dokonujemy przy zawieraniu porozumień unijnych z pracownikami na naszych głównych rynkach UE – oświadczył dyrektor biura Ryanair, Eddie Wilson. Porozumienia ze związkowcami z trzech pierwszych krajów miały zostać podpisane w piątek (19 października). Firma przewiduje, że podobne zostanie podpisane w Hiszpanii. Tymczasem brytyjscy związkowcy nie potwierdzają stanowiska przewoźnika. – Podpisaliśmy projekt porozumienia, który zostanie poddany wewnętrznym konsultacjom. Ryanair wie o tym, więc nie powinien był twierdzić, że posiada już umowę, która obejmuje brytyjskich pilotów. To niewłaściwe – twierdzi sekretarz generalny brytyjskiego związku, Brian Strutton.

Związkowcy w Belgii zapowiadają tymczasem, że jeszcze w tym roku dojdzie do kilkudniowych strajków, jeśli zarząd firmy nie zmieni stanowiska. Belgowie mówią o „okresie próbnym”, który przewoźnikowi miały udzielić europejskie związki, które złożyły zawiadomienia o strajkach. Zasadniczym punktem spornym jest kwestia prawa pracy. Ryanair zatrudnia dużą część personelu na warunkach zgodnych z ustawodawstwem irlandzkim ograniczając w ten sposób możliwość korzystania z zabezpieczeń socjalnych w krajach ich zamieszkania.

W czwartek (18 października) miał się tymczasem rozpocząć, nielegalny według zarządu przedsiębiorstwa, strajk pracowników PLL LOT. Zdaniem władz firmy w pikiecie rozpoczynającej strajk wzięło udział 30 osób spośród 3 tys. pracowników i współpracowników LOTu. Protestujący chcą powrotu do zasad zatrudnienia sprzed 2013 r. Rejsy jak dotąd odbywają się normalnie. Zabezpieczając się przed ewentualnymi perturbacjami narodowy przewoźnik wypożyczył kilka samolotów wraz z załogami od innych linii. Zdaniem dyrektora biura komunikacji LOT Adriana Kubickiego zdecydowanie bardziej opłaca się wynająć samoloty i dzięki nim wykonać planowe rejsy z pasażerami, niż je odwoływać. – I być może potencjalnie wypłacać tym pasażerom odszkodowania, mając jeszcze szkodę wizerunkową w postaci tego, że pasażerowie nie dotrą z miejsca A do miejsca B – tłumaczył Kubicki. Takie odszkodowanie może sięgać 2,5 tys. zł dla pojedynczego pasażera, nie licząc samego zwrotu ceny biletu (lub zapewnienia podróży w innym terminie). Odszkodowań tych, choć zdaniem prawników zajmujących się prawami pasażera są one obowiązkowe, nie chce wypłacać w przypadku strajku Ryanair.
