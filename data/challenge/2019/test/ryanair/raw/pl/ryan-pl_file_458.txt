pl-458
pl
2018-08-02
https://businessinsider.com.pl/firmy/zarzadzanie/ryanair-moze-przeniesc-samoloty-z-irlandii-do-polski/hgq7e86
Będą kolejne strajki pilotów w Ryanairze. CEO znów ostrzega: możemy przenieść samoloty do Polski

Michael O'Leary, szef Ryanaira, znów ostrzegł strajkujących pilotów, że firma może przenieść samoloty i miejsca pracy do Polski. - Ryanair ma 20 rynków, na których potrzeba więcej samolotów. Nie dysponujemy wystarczającą liczbą samolotów na prawie każdym rynku, na którym działamy, ze względu na zapotrzebowanie na nasze ceny i usługi - powiedział O'Leary, cytowany przez agencję Reutera. Pod koniec lipca zaapelował do pracowników z Irlandii, by przenieśli się do Polski, bo w przeciwnym razie mogą stracić pracę . To dlatego, że zarząd postanowił zmniejszyć liczbę samolotów zbazowanych w Dublinie z 30 do 24 maszyn i przenieść je nad Wisłę. To by oznaczało, że zapotrzebowanie na pilotów oraz stewardów i stewardesy zmniejszyłoby się odpowiednio o 100 i 200 osób. Tyle samo nowych miejsc pracy pojawiłoby się na polskim rynku Ryanaira. Powód? Straty, jakie Ryanair ponosi z powodu strajków w Irlandii i rozwijająca się czarterowa linia Ryanair Sun z siedzibą w Polsce. - Gdy niektóre rynki, tak jak irlandzki, są niszczone w ostatnich miesiącach, polski rynek bardzo mocno wzrasta. Potrzebujemy więcej samolotów na polskim rynku - powiedział O'Leary 31 lipca na konferencji prasowej.

Lato pod znakiem strajków w Ryanairze. 31 lipca za strajkiem opowiedzieli się niemieccy piloci Ryanaira. Jeśli negocjacje z pracodawcą nie powiodą się, akcję protestacyjną mieliby zorganizować 6 sierpnia. Dzień wcześniej, 3 sierpnia, strajk znów ma odbyć się w Irlandii, a 10 sierpnia akcję protestacyjną planują piloci ze Szwecji, o czym poinformowali w środę przed południem. W ostatnim tygodniu lipca Ryanair odwołał ponad 600 lotów . Strajkowali piloci w Irlandii oraz personel pokładowy we Włoszech, Hiszpanii, Belgii i Portugalii. Ryanair dysponuje 87 bazami na kontynencie, gdzie stacjonuje ponad 450 samolotów. Od maja kurs akcji Ryanaira spadł o blisko 9 proc. Obecnie za jedną akcję irlandzkiego przewoźnika trzeba zapłacić 14,11 euro.
