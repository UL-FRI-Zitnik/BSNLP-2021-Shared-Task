pl-884
pl
2018-11-07
https://dorzeczy.pl/swiat/83085/Zwolnienia-w-Ryanair-Powod-Pracownicy-spali-na-podlodze.html
Zwolnienia w Ryanair. Powód? Pracownicy spali na podłodze

Ostatnie tygodnie nie są dla irlandzkich linii lotniczych proste. Najpierw powtarzające się strajki personelu pokładowego, a teraz historia, o której głośno zrobiło się na całym świecie. Przewoźnik zwolnił pracowników, którzy zostali uwiecznieni na fotografii podczas spania na podłodze.

Fotografia została wykonana na lotnisku w hiszpańskiej Maladze, gdzie utknęło 24 pracowników linii Ryanair. Ich maszyny miały lądować w Porto, ale uniemożliwiły to burze pustoszące Portugalię. Ostatecznie rejsy zostały przekierowane do Malagi, gdzie personel musiał oczekiwać na poprawę warunków. Kierownictwo Ryanaira podjęło decyzję o zwolnieniu stewardess i pilotów, których widać na zdjęciu śpiących na podłodze. Jak informuje BBC, zdaniem władz spółki cała sytuacja została zainspirowana, a jej celem było nadszarpnięcie wizerunku firmy. Ryanair zapewnia, że pracownicy nie musieli spać na podłodze. Z kolei związki zawodowe bronią stewardess i pilotów i tłumaczą, że byli oni zmuszeni do spania na podłodze, a ich zwolnienie jest bezprawne.
