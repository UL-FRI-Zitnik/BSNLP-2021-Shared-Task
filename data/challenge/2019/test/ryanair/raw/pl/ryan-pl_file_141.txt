pl-141
pl
2018-07-12
https://www.rp.pl/Lotnictwo/307129955-Piloci-Ryanaira-strajkuja-Co-maja-zrobic-turysci.html
Piloci Ryanaira strajkują. Co mają zrobić turyści?

Największa linia niskokosztowa Ryanair zmuszona została do odwołania 30 z 290 lotów z Dublina do Wielkiej Brytanii i Portugalii, Francji, Hiszpanii, Włoch i Grecji. Powodem jest 24-godzinny strajk irlandzkich pilotów.

Żaden z rejsów do i z Polski nie ucierpiał. Inaczej może być we środę 25 lipca i we czwartek 26 lipca, kiedy strajk planują związkowcy hiszpańscy, portugalscy, włoscy i belgijscy. Portugalczycy, Hiszpanie i Belgowie mają strajkować przez 48 godzin, a Włosi przez jedną dobę. Do tego czasu jednak pracodawca i personel pokładowy oraz piloci mogą się porozumieć. Poniżej dalsza część artykułu.

Związkowcy zapowiedzieli akcję protestacyjną jeszcze w czerwcu. Dali czas zarządowi na uznanie ich postulatów do 3 lipca. W przypadku Irlandczyków — jak informuje związek Forsa— chodzi o brak zgody co do systemu awansów pilotów. Z kolei Hiszpanie, Portugalczycy, Włosi i Belgowie mają pełne wsparcie swoich rządów w domaganiu się zatrudniania przez Ryanaira na podstawie prawa obowiązującego w ich krajach, zasad korzystania ze zwolnień lekarskich i wymogów dotyczących sprzedaży pokładowej. Ryanair tym razem zajął się pasażerami. Wszyscy, których rejsy zostały odwołane dostali smsy, bądź maile z informacją o konieczności zmiany planów podróży, zaoferowano im również refundację ceny biletu. W wydanym oświadczeniu Ryanair napisał „Ubolewamy z powodu konieczności poinformowania niektórych naszych irlandzkich pasażerów o strajku, który został zorganizowany we czwartek, 12 lipca po decyzji 94 (27 proc.) z naszych ponad 350 irlandzkich pilotów. (...) Próbowaliśmy robić z naszej strony wszystko, żeby zapobiec tym zakłóceniom podróży, które naszym zdaniem są nieuzasadnione, ponieważ piloci Ryanaira otrzymali już na piśmie propozycje dotyczące awansów, transferów pomiędzy bazami, oraz warunków korzystania z urlopów, czyli powodów dla których FORSA organizuje strajk. Przy tym FORSA ze swojej strony odrzuciła 21 propozycji negocjacji". W przypadku protestu zaplanowanego na ostatnią dekadę lipca istnieje jeszcze możliwość porozumienia się, ponieważ od jesieni 2017 zarząd Ryanaira jest znacznie bardziej skłonny do rozmów z pracownikami. Zwłaszcza po tym, jak został zmuszony do uznania związków zawodowych.
