pl-847
pl
2018-10-21
https://www.rp.pl/Lotnictwo/310219994-Umowy-Ryanaira-z-pilotami-3-krajow.html
Umowy Ryanaira z pilotami 3 krajów

Ryanair poinformował o dojściu do porozumienia z pilotami brytyjskimi, włoskimi i portugalskimi o wysłudze lat i o bazach. Liczy, że wkrótce dogada się z hiszpańskimi.

Z komunikatu kierownictwa taniej linii irlandzkiej wynika, że podpisała ze związkiem portugalskich pilotów SPAC porozumienie dotyczące uznania ich stażu pracy, płatnych urlopów, awansów i i kwestii rodzimej bazy. Dotyczy ono wszystkich pilotów bezpośrednio zatrudnionych w Portugalii. Przed końcem października linia zacznie z nim negocjować pełny układ zbiorowy pracy zgodnie z prawem portugalskim. Poniżej dalsza część artykułu.

Ryanair podał, że podpisał też w minionym tygodniu podobne porozumienia z brytyjskim związkiem BALPA i włoskim ANPAC dotyczące wszystkich bezpośrednio zatrudnionych przez linię w obu krajach. Spodziewa się również podpisania wkrótce porozumienia o uznaniu związku hiszpańskich pilotów SEPLA, co utoruje drogę szybkim negocjacjom układu zbiorowego pracy zgodnie z hiszpańskim prawem — — stwierdza komunikat. Szef działu kadr Eddie Wilson oświadczył przy tej okazji, że „te trzy porozumienia i wkrótce czwarte w Hiszpanii świadczą o znacznym postępie w zawieraniu porozumień z organizacjami naszych pracowników na głównych rynkach. Niedawna fala bankructw w Europie linii Primera Air, Cobalt, Air Azur i niemieckiej Small Planet, a także zmniejszanie lub zamykanie baz ogłaszane przez wiele dużych linii w reakcji na wyższe ceny ropy i niższe ceny biletów były w ostatnich tygodniach znacznym bodźcem dla tych negocjacji ze związkami" — dodał Wilson. Brytyjski związek BALPA wyjaśnił, że nie jest to porozumienie, ale wspólny projekt, który zostanie przedstawiony pilotom w najbliższych tygodniach. — Podpisaliśmy projekt umowy pod konsultacje. Ryanair to wie i nie powinien mówić, że ma umowę z brytyjskimi pilotami. To nieprawda — stwierdził sekretarz generalny związku Brian Strutton. Belgijskie związki CNE i LBC-NVK uprzedziły z kolei, że europejskie organizacje ogłoszą kilka dni strajków przed końcem roku, jeśli Ryanair nie zmieni swego stanowiska. Związki reprezentujące personel pokładowy podały, że organizacje europejskie zapowiedziały strajki, ale „następnie postanowiły objąć Ryanaira okresem próbnym, jak to robią z własnymi pracownikami". „To oznacza, że jeśli Ryanair nie zmieni radykalni stanowiska i zachowania, zorganizujemy kilka strajków przed końcem roku" — zapowiedzieli Belgowie. Spór dotyczy głownie zatrudniania w dużym stopniu pracowników według prawa irlandzkiego, pozbawiając ich różnych uprawnień socjalnych. Związki dostały zapewnienia Komisji Europejskiej, że będzie naciskać na kraje Unii do wymuszania przestrzegania ich ustawodawstwa na własnym terytorium.
