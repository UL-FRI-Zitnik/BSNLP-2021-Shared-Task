pl-941
pl
2018-07-12
https://tvn24bis.pl/ze-swiata,75/nord-stream-2-waszyngton-ostrzega-firmy-przed-sankcjami,853091.html
Waszyngton ostrzega firmy, które zainwestowały w Nord Stream 2

Waszyngton ponownie ostrzegł zachodnie firmy, które zainwestowały w gazociąg Nord Stream 2, że narażają się na sankcje. - Jasne było, że (...) angażują się w biznes, który niesie ryzyko sankcji - powiedział rzecznik amerykańskiego Departamentu Stanu. - Wierzymy, że to (gazociąg) podważyłby ogólne bezpieczeństwo energetyczne i stabilność Europy, dając Rosji kolejne narzędzie do (stosowania) politycznego przymusu (wobec) krajów europejskich, zwłaszcza Ukrainy. Rosja rozumie, że ten projekt dzieli Europę i wykorzystuje to na swoją korzyść - dodał w środę rzecznik. Pięć zachodnich firm zainwestowało w Nord Stream 2 - niemieckie Wintershall (BASFn.DE) i Uniper (UN01.DE), austriackie OMV (OMVV.VI), brytyjsko-holenderski Royal Dutch Shell (RDSa.L) i francuski koncern Engie (ENGIE.PA). Wcześniej w środę amerykański prezydent wskazywał, że gazociąg Nord Stream 2 jeszcze mocniej uzależnia Niemcy od rosyjskiej energii. Jego zdaniem kraj ten jest "całkowicie kontrolowany" przez Rosję i jest jej "zakładnikiem".

- To przykre, gdy Niemcy zawierają ogromne umowy z Rosją dotyczące ropy i gazu, podczas gdy USA mają je chronić przed Rosją; Niemcy płacą Rosji miliardy dolarów rocznie. Chronimy Niemcy, chronimy Francję, chronimy te wszystkie kraje, a one zawierają umowy na rurociągi z Rosji, wpłacając do jej skarbca miliardy dolarów - mówił Donald Trump podczas spotkania w środę rano z sekretarzem generalnym NATO Jensem Stoltenbergiem. - Niemcy to zakładnik Rosji; pozbyli się elektrowni węglowych, elektrowni atomowych, biorą ogromne ilości ropy i gazu z Rosji. To coś, czemu trzeba się przyjrzeć, to coś bardzo nieodpowiedniego - podkreślił amerykański prezydent. "Kraje jak Polska" - Są takie kraje jak Polska, które nie zaakceptowałyby gazu; niech pan przyjrzy się innym krajom, które by go nie przyjęły, bo nie chcą być zakładnikiem Rosji. Niemcy są na przykład zakładnikiem Rosji, ponieważ zależą w tak dużym stopniu od jej energii. My mamy chronić Niemcy, a one kupują energię od Rosji. Proszę to wytłumaczyć - zwrócił się do Stoltenberga Trump. Prezydent USA podkreślił, że były kanclerz Niemiec Gerhard Schroeder stoi na czele firmy zajmującej się rurociągami; piastuje on m.in. stanowisko przewodniczącego komitetu akcjonariuszy spółek Nord Stream i Nord Stream 2. Jak ocenił Trump, Rosja będzie kontrolowała 70 proc. niemieckiego rynku gazu ziemnego. - To nigdy nie powinno się wydarzyć. Niemcy są całkowicie kontrolowane przez Rosję, bo biorą od niej 60-70 proc. energii przez nowy gazociąg. Powiedzcie mi, czy to właściwe? Ja sądzę, że nie. I sądzę, że to bardzo złe dla NATO – mówił.
