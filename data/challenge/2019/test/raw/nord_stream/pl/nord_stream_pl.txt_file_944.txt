pl-944
pl
2018-07-19
https://biznesalert.pl/niemcy-trybunal-konstytucyjny-nord-stream-2-nabu/
Niemiecki Trybunał Konstytucyjny odrzuca skargę na Nord Stream 2

Niemiecki Federalny Trybunał Konstytucyjny w Karlsruhe odrzucił skargę organizacji ekologicznej NABU na gazociąg Nord Stream 2. Związek żądał zamrożenia budowy gazociągu aż do wydania opinii przez ten organ. NABU złożyła skargę na pozytywną opinię Wyższego Sądu Administracyjnego w tej sprawie, którą unieważnić miał Trybunał Konstytucyjny. Organizacja ekologiczna zwracała uwagę na zagrożenia dla środowiska, które spowodować ma budowa kontrowersyjnego gazociągu Nord Stream 2 po dnie Bałtyku.

NABU: Ten gazociąg jest sprzeczny z prawem. Poproszony przez BiznesAlert.pl o komentarz, prezes NABU Leif Miller napisał, że jego organizacja ubolewa nad decyzją sądu w Karlsruhe: – Ten gazociąg szkodzi wrażliwemu środowisku morskiemu. Jego budowa stoi w sprzeczności w obecnym prawem energetycznym i środowiskowym oraz niszczy tereny chronione na Morzu Bałtyckim – stwierdził Miller. Projekt Nord Stream 2. Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Wyborga w Rosji do Greifswaldu w Niemczech. Gazociąg ma być gotowy do końca 2019 r., gdyż po tym roku Rosja zamierza zaprzestać przesyłania gazu rurociągami biegnącymi przez terytorium Ukrainy. Polska, kraje bałtyckie i Ukraina sprzeciwiają się temu projektowi. Nord Stream 2 ma biec równolegle do uruchomionego w 2011 r. gazociągu Nord Stream. Partnerami rosyjskiego Gazpromu w tym projekcie są zachodnie firmy energetyczne: austriacka OMV, niemieckie BASF-Wintershall i Uniper, francuska Engie i brytyjsko-holenderska Royal Dutch Shell. [AKTUALIZACJA: 19 lipca 2018 r., godz. 12:40; dodano wypowiedź szefa NABU] NABU/Reuters/Michał Perzyński
