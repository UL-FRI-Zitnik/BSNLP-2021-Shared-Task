pl-582
pl
2018-05-15
https://wpolityce.pl/polityka/394382-zle-wiadomosci-z-niemiec-rozpoczeto-prace-nad-budowa-gazociagu-nord-stream-2?utm_source=feedburner&utm_medium=feed&utm_campaign=Feed%3A+wPolitycepl+%28wPolityce.pl+-+Najnowsze%29
Złe wiadomości z Niemiec. Rozpoczęto prace nad budową gazociągu Nord Stream 2

Spółka Nord Stream 2 rozpoczęła we wtorek w Niemczech prace nad budową drugiego dwunitkowego gazociągu z Rosji po dnie Bałtyku równoległego do istniejącego już gazociągu Nord Stream - poinformował zapytany w tej sprawie przez agencję dpa rzecznik firmy. Według niego we wtorek rano w pobliżu punktu wejścia gazociągu na ląd w Lubminie w Meklemburgii-Pomorzu Przednim podjęto pogłębianie rowu w dnie morskim dla ułożenia rur. Zezwala na to terminarz prac, zatwierdzony przez urząd górniczy w Stralsundzie. Zgodę na budowanie gazociągu zaskarżył niemiecki Związek Ochrony Przyrody (NABU), występując z przyspieszonym pozwem i licząc na tymczasowe uznanie go przez sąd. Jednak sąd dał inwestorowi czas do piątku na przedstawienie własnego stanowiska wobec pozwu. Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Wyborga w Rosji do Greifswaldu w Niemczech. Gazociąg ma być gotowy do końca 2019 r., gdyż po tym roku Rosja zamierza zaprzestać przesyłania gazu rurociągami biegnącymi przez terytorium Ukrainy. Polska, kraje bałtyckie i Ukraina sprzeciwiają się temu projektowi. Nord Stream 2 ma biec równolegle do uruchomionego w 2011 r. gazociągu Nord Stream. Partnerami rosyjskiego Gazpromu w tym projekcie są zachodnie firmy energetyczne: austriacka OMV, niemieckie BASF-Wintershall i Uniper, francuska Engie i brytyjsko-holenderska Royal Dutch Shell. Rosyjski Gazprom zapowiada, że po wybudowaniu Nord Stream 2 tranzyt przez Ukrainę może być utrzymany w pewnej skali” przy czym strona ukraińska powinna uzasadnić celowość ekonomiczną nowego kontraktu” tranzytowego. Mly/PAP.
