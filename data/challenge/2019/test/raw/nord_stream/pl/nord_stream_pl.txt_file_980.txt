pl-980
pl
2018-10-03
https://tvn24bis.pl/ze-swiata,75/nord-stream-2-putin-projekt-bedzie-realizowany,873165.html
Putin o kontrowersyjnym gazociągu. "Projekt będzie realizowany"

Prezydent Rosji Władimir Putin oświadczył w środę w Moskwie, że projekt gazociągu Nord Stream 2 z Rosji do Niemiec będzie realizowany. Zapewnił, że Rosja nie ma obecnie problemów z wymaganymi zezwoleniami ani też z realizacją projektu "własnymi siłami". Putin mówił o tym podczas forum energetycznego w Moskwie, komentując słowa prezydenta USA Donalda Trumpa, który niedawno na forum ONZ ostrzegał Niemcy przed zależnością energetyczną od Rosji. "Projekt czysto komercyjny" Rosyjski prezydent zapewnił, że Nord Stream 2 to projekt "czysto komercyjny", związany ze wzrostem konsumpcji gazu Europie i spadkiem wydobycia w krajach europejskich.

- Jeśli Europa będzie kupować ten droższy o 30 proc. gaz, to ogólna konkurencyjność gospodarki niemieckiej spadnie i jest to oczywisty fakt - ocenił. "Rosja nie ma problemów" Putin zapewnił, że projekt Nord Stream 2 będzie realizowany. Rosja - jak mówił - "świetnie rozumie realia", realizuje projekt własnymi siłami i "nie ma z tym problemów". Według jego słów Rosja nie ma też problemów z otrzymywaniem zezwoleń związanych z projektem.

Według obecnego harmonogramu ma być gotowy do końca 2019 roku i wtedy też Rosja zamierza ograniczyć przesyłanie gazu rurociągami biegnącymi przez terytorium Ukrainy. Polska przeciw. Budowie Nord Stream 2 sprzeciwiają się Polska, kraje bałtyckie i Ukraina oraz Stany Zjednoczone. - Budowa gazociągu Nord Stream 2 bez wątpienia zagraża stabilności energetycznej Europy i bez wątpienia zagraża polskiemu bezpieczeństwu energetycznemu, bo grozi dominacją rosyjską - powiedział prezydent Andrzej Duda na konferencji po niedawnym spotkaniu z prezydentem USA Donaldem Trumpem w Waszyngtonie. Prezydent Duda mówił, że współpraca z USA ma kluczowe znaczenie m.in. w kwestii zapewnienia bezpieczeństwa energetycznego. Wskazał, że podczas spotkania z prezydentem Trumpem rozmawiał również o zagrożeniach dla bezpieczeństwa energetycznego w Europie i o możliwości dywersyfikacji dostaw. - Niewątpliwie takim ogromnym, w tej chwili największym zagrożeniem jest budowa gazociągu Nord Stream 2. Dużo mówiliśmy o tym z panem prezydentem (Trumpem), przedstawiałem tę sytuację taką, jaka jest - powiedział Duda. - Jest to inwestycja, która bez wątpienia zagraża stabilności energetycznej Europy i bez wątpienia zagraża także i polskiemu bezpieczeństwu energetycznemu, bo grozi dominacją rosyjską, zwłaszcza w perspektywie, kiedy Rosja mówi o budowie kolejnych gazociągów - Nord Stream 3, Nord Stream 4. To niebezpieczeństwo absolutnej dominacji rosyjskiej w Europie, jeżeli chodzi o dostawy gazu, jest oczywiste" - powiedział prezydent RP. Partnerami rosyjskiego Gazpromu w tym projekcie jest pięć zachodnich firm energetycznych: austriacka OMV, niemieckie BASF-Wintershall i Uniper (wydzielona z E.On), francuska Engie i brytyjsko-holenderska Royal Dutch Shell.
