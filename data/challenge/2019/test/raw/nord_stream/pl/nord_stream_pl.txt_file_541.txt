pl-541
pl
2018-11-28
https://www.cire.pl/item,172190,1,0,0,0,0,0,rzeczniczka-departamentu-stanu-usa-przekonuje-ze-dzialania-rosji-w-ciesninie-to-argument-dla-europy-przeciwko-nord-stream-2.html?utm_source=rss&utm_campaign=rss&utm_medium=link
Rzeczniczka Departamentu Stanu USA przekonuje że działania Rosji w cieśninie to argument dla Europy przeciwko Nord Stream 2

Rzeczniczka Departamentu Stanu USA Heather Nauert powiązała tematy Nord Stream 2 i kryzysu w Cieśninie Kerczeńskiej wywołanego przez Rosję. Jej zdaniem rządy europejskie powinny "zrobić więcej, by pomóc Ukrainie, na przykład przemyśleć przyszłość Nord Stream 2" - czytamy w BiznesAlert.pl.

Zdaniem Nauert zaangażowanie firm europejskich w Nord Stream 2 jest formą wsparcia Rosji pomimo jej agresywnej działalności na Ukrainie. - W nadchodzących dniach i tygodniach będziemy rozmawiać z naszymi sojusznikami europejskimi. Chcielibyśmy, aby zapewnili istotne wsparcie Ukrainie. USA przyjęły w tej sprawie zdecydowaną postawę i chciałyby, aby inne kraje zrobiły więcej - przyznała rzeczniczka. Jej zdaniem USA nie powinny działać samotnie, dlatego zapytają Europejczyków o to, co mogą jeszcze zrobić. - Wiele krajów europejskich wprowadziło sankcje przeciwko Rosji przez Krym i Ukrainę. Eksperci powiedzieli mi, że nie wszystkie zostały wdrożone - dodała Nauert.

- Inny temat, o którym mówimy całkiem dużo, ale najwyraźniej niewystarczająco dużo, jest Nord Stream 2 - powiedziała przedstawicielka Departamentu Stanu. - Ma przebiegać przez terytorium wielu krajów i myślę, że kraje europejskie muszą sobie odpowiedzieć na pytanie, czy chcą kontynuować budowę Nord Stream 2, bo pomaga on władzom rosyjskim i dalsza budowa Nord Stream 2 to forma wsparcia rządu rosyjskiego - powiedziała urzędniczka. 25 listopada Rosjanie przechwycili trzy okręty ukraińskie w Cieśnienie Kerczeńskiej, której wody uznają za swoje terytorium po aneksji Półwyspu Krymskiego. Amerykanie grożą wprowadzeniem sankcji wobec Nord Stream 2, ale przyznają, że oczekują najpierw działań Europy w tym zakresie - czytamy w BiznesAlert.pl.

Redakcja portalu CIRE informuje, że publikowane komentarze są prywatnymi opiniami użytkowników portalu CIRE. Redakcja portalu CIRE nie ponosi odpowiedzialności za ich treść. Przesłanie komentarza oznacza akceptację Regulaminu umieszczania komentarzy do informacji i materiałów publikowanych w portalu CIRE.PL Ewentualne opóźnienie w pojawianiu się wpisanych komentarzy wynika z technicznych uwarunkowań funkcjonowania portalu.
