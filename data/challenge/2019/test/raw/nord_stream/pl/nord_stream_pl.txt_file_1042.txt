pl-1042
pl
2018-03-20
http://gazownictwo.wnp.pl/nord-stream-2-tematem-rozmowy-andrzeja-dudy-z-angela-merkel,319854_1_0_0.html
Nord Stream 2 tematem rozmowy Andrzeja Dudy z Angelą Merkel

Kropla drąży skałę - oznajmił szef gabinetu prezydenta Krzysztof Szczerski pytany o kwestię gazociągu Nord Stream2 i ostatnią rozmowę prezydenta Andrzeja Dudy z kanclerz Niemiec Angelą Merkel. "Rozmawialiśmy o Nord Stream 2, pozostaliśmy przy swoim" - dodał.

W kontekście poniedziałkowej wizyty w Warszawie kanclerz Niemiec, Szczerski został zapytany we wtorek (20 marca) w radiu RMF FM o to, co załatwiliśmy w sprawie gazociągu Nord Stream2, przeciwko budowie którego Polska protestuje, a Niemcy chcą go budować wraz z Rosją.

"Kropla drąży skałę" - odpowiedział Szczerski - "Oczywistym jest to, że my swoje stanowisko na temat Nord Stream 2 przedstawiliśmy, wiemy też jakie jest stanowisko niemieckie". Szef gabinetu prezydenta zaznaczył, że należy pamiętać, że w tej sprawie chodzi "o interesy o charakterze gospodarczym na ogromną skalę". "Tak, rozmawialiśmy o Nord Stream 2, pozostaliśmy przy swoim, dlatego że, jak powiedziałem, Niemcy mają jeden argument, który powtarzają nieustannie, że jest to projekt komercyjny, my się z tą interpretacją nie zgadzamy" - oznajmił Szczerski. Czytaj także: Gerhard Schroeder zostanie objęty sankcjami Unii Europejskiej? Dodał, że jeśli nawet w projekt ten zaangażowane są firmy prywatne, to jego "konsekwencje mają charakter geopolityczny i mają charakter bardzo niekorzystny dla naszej części Europy". "Więc nawet jeśli nie jest to inwestycja państwa niemieckiego, to skutki są polityczne tej inwestycji" - podkreślił szef gabinetu prezydenta. Nord Stream 2 to projekt liczącej 1200 km dwunitkowej magistrali gazowej z Rosji do Niemiec przez Morze Bałtyckie. Gazociąg ma być gotowy do końca 2019 roku, gdyż po tym roku Rosja zamierza przestać przesyłać gaz rurociągami biegnącymi przez terytorium Ukrainy.
