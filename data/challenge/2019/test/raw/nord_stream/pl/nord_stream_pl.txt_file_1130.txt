pl-1130
pl
2018-04-10
https://www.cire.pl/item,161216,1,0,0,0,0,0,rosyjski-prezydent-rozmawial-telefonicznie-z-kanclerz-niemiec-wsrod-poruszanych-tematow-prawdopodobnie-nord-stream-2.html?utm_source=rss&utm_campaign=rss&utm_medium=link
Rosyjski prezydent rozmawiał telefonicznie z kanclerz Niemiec. Wśród poruszanych tematów prawdopodobnie Nord Stream 2

Kreml informuje, że kanclerz Niemiec poparła Nord Stream 2, jako projekt "obopólnie korzystny". Urząd kanclerski milczy na ten temat - czytamy w BiznesAlert.pl.

Kreml poinformował, że rosyjski prezydent Władimir Putin omówił przez telefon z kanclerz Niemiec Angelą Merkel sytuację na wschodzie Ukrainy i w Syrii, a także projekt gazociągu Nord Stream 2. - Stanowisko Rosji i Niemiec na temat realizacji "znaczącego, obopólnie korzystnego" projektu gazowego Nord Stream 2, zostało potwierdzone - podaje Kreml. Wcześniej prezydent Ukrainy Petro Poroszenko ocenił, że ten projekt jest "jak łapówka dla Europy". Prezes ukraińskiego Naftogazu Andrij Kobolew ostrzegł, że stanowi on zagrożenie dla jego kraju.

Jednak w informacji prasowej urzędu kanclerskiego Niemiec brakuje informacji o Nord Stream 2. Informuje on o rozmowach na temat "relacji gazowych między Ukrainą a Rosją". W kontekście sytuacji na Ukrainie urząd przypomina, że Niemcy nadal oczekują od Rosji respektowania porozumień mińskich. Podaje, że kanclerz potępiła atak z użyciem gazu trującego w Syrii - czytamy w BiznesAlert.pl.
