pl-555
pl
2018-04-10
https://wiadomosci.onet.pl/swiat/merkel-wreszcie-przyznaje-ze-nord-stream-2-to-projekt-polityczny/4t1t2ex
Merkel wreszcie przyznaje, że Nord Stream 2 to projekt polityczny Niemiecka kanclerz Angela Merkel powiedziała, że Rosja nie może rozpocząć budowy gazociągu Nord Stream 2, jeśli nie zagwarantuje Ukrainie przyszłej roli jako kraju tranzytowego dla gazu do Europy. To zasadnicza zmiana stanowiska Niemiec, które dotychczas upierały się, że ten projekt ma znaczenie czysto komercyjne - pisze Anca Gurzu z POLITICO.

– Wyraźnie stwierdziłam, że projekt Nord Stream 2 nie jest możliwy bez jasności co do przyszłej tranzytowej roli Ukrainy – powiedziała w Berlinie, na wspólnej konferencji prasowej z prezydentem Ukrainy Petrem Poroszenko. Jak informuje agencja Reutera, Merkel dodała, że taką samą wiadomość przekazała rosyjskiemu prezydentowi Władimirowi Putinowi w rozmowie telefonicznej wczoraj. – Widać wyraźnie, że nie jest to tylko kwestia ekonomiczna, ale są również względy polityczne – powiedziała. Nord Stream 2 ma transportować rocznie 55 miliardów metrów sześciennych gazu z Rosji do Niemiec przez Morze Bałtyckie, podwajając moc istniejącego już rurociągu Nord Stream. W ten sposób na jednej trasie skoncentrowanych zostałoby 80 procent rosyjskiego eksportu gazu do Europy. Projekt podzielił Unię. Polska, kraje nadbałtyckie i kilka krajów Europy Wschodniej są zdecydowanie przeciwne, obawiając się, że możliwość ominięcia Ukrainy naraziłaby je na presję geopolityczną ze strony Rosji. Wielokrotnie mówił o tym też przewodniczący Rady Europejskiej, Donald Tusk, który znany jest z ciepłych relacji z panią Merkel. Jak poinformowała agencja TASS, prezes Gazpromu Aleksiej Miller powiedział na początku kwietnia, że tranzyt rosyjskiego gazu przez Ukrainę może spaść do 10-15 mld m3 rocznie po otwarciu Nord Stream 2 oraz planowanego gazociągu do Turcji, znanego jako Turkish Stream. W ubiegłym roku Rosja wysłała do Europy przez Ukrainę 93,5 mld m3 gazu, informuje ukraińska agencja informacyjna Unian.
