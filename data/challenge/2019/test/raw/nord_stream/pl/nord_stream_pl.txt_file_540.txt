pl-540
pl
2018-11-28
https://biznesalert.pl/usa-dzialania-rosji-w-ciesninie-to-dla-europy-argument-przeciwko-nord-stream-2/
Rzeczniczka Departamentu Stanu USA Heather Nauert powiązała tematy spornego gazociągu Nord Stream 2 i kryzysu w Cieśninie Kerczeńskiej []

Rzeczniczka Departamentu Stanu USA Heather Nauert powiązała tematy spornego gazociągu Nord Stream 2 i kryzysu w Cieśninie Kerczeńskiej wywołanego przez Rosję. Jej zdaniem rządy europejskie powinny „zrobić więcej, by pomóc Ukrainie, na przykład przemyśleć przyszłość Nord Stream 2”. Zdaniem Nauert zaangażowanie firm europejskich w Nord Stream 2 jest formą wsparcia Rosji pomimo jej agresywnej działalności na Ukrainie. – W nadchodzących dniach i tygodniach będziemy rozmawiać z naszymi sojusznikami europejskimi. Chcielibyśmy, aby zapewnili istotne wsparcie Ukrainie. USA przyjęły w tej sprawie zdecydowaną postawę i chciałyby, aby inne kraje zrobiły więcej – przyznała rzeczniczka. Jej zdaniem USA nie powinny działać samotnie, dlatego zapytają Europejczyków o to, co mogą jeszcze zrobić. – Wiele krajów europejskich wprowadziło sankcje przeciwko Rosji przez Krym (nielegalną aneksję – przyp. red.) i Ukrainę (agresję na wschodzie kraju – przyp. red.). Eksperci powiedzieli mi, że nie wszystkie zostały wdrożone – dodała Nauert. – Inny temat, o którym mówimy całkiem dużo, ale najwyraźniej niewystarczająco dużo, jest Nord Stream 2 – powiedziała przedstawicielka Departamentu Stanu. – Ma przebiegać przez terytorium wielu krajów i myślę, że kraje europejskie muszą sobie odpowiedzieć na pytanie, czy chcą kontynuować budowę Nord Stream 2, bo pomaga on władzom rosyjskim i dalsza budowa Nord Stream 2 to forma wsparcia rządu rosyjskiego – powiedziała urzędniczka. 25 listopada Rosjanie przechwycili trzy okręty ukraińskie w Cieśnienie Kerczeńskiej, której wody uznają za swoje terytorium po nielegalnej aneksji Półwyspu Krymskiego. Amerykanie grożą wprowadzeniem sankcji wobec Nord Stream 2, ale przyznają, że oczekują najpierw działań Europy w tym zakresie.
