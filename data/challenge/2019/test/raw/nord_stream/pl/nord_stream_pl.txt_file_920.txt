pl-920
pl
2018-05-15
https://biznesalert.pl/nord-stream-2-budowa/
Nord Stream 2 AG: Ruszyły przygotowania do budowy gazociągu

Rozpoczęły się przygotowania do budowy kontrowersyjnego gazociągu Nord Stream 2. We wtorek rano w pobliżu miejscowości Lubmin w Niemczech zaczęto pogłębiać podwodny wykop, w którym ma być umiejscowiony rurociąg. – Prosimy wszystkich użytkowników Zatoki Greifswaldzkiej o zachowanie szczególnej ostrożności z powodu prac toczących się na wodzie – napisał Georg Nowack, który zarządza budową gazociągu w Niemczech. Według rzecznika firmy we wtorek rano w pobliżu punktu wejścia gazociągu na ląd w Lubminie w Meklemburgii-Pomorzu Przednim podjęto pogłębianie rowu w dnie morskim dla ułożenia rur. Zezwala na to terminarz prac, zatwierdzony przez urząd górniczy w Stralsundzie. Zgodę na budowanie gazociągu zaskarżył niemiecki Związek Ochrony Przyrody (NABU), występując z przyspieszonym pozwem i licząc na tymczasowe uznanie go przez sąd. Jednak sąd dał inwestorowi czas do piątku na przedstawienie własnego stanowiska wobec pozwu. Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Wyborga w Rosji do Greifswaldu w Niemczech. Gazociąg ma być gotowy do końca 2019 r., gdyż po tym roku Rosja zamierza zaprzestać przesyłania gazu rurociągami biegnącymi przez terytorium Ukrainy. Polska, kraje bałtyckie i Ukraina sprzeciwiają się temu projektowi. Nord Stream 2 ma biec równolegle do uruchomionego w 2011 r. gazociągu Nord Stream. Partnerami rosyjskiego Gazpromu w tym projekcie są zachodnie firmy energetyczne: austriacka OMV, niemieckie BASF-Wintershall i Uniper, francuska Engie i brytyjsko-holenderska Royal Dutch Shell. Rosyjski Gazprom zapowiada, że po wybudowaniu Nord Stream 2 tranzyt przez Ukrainę może być utrzymany w „pewnej skali” przy czym strona ukraińska powinna uzasadnić „celowość ekonomiczną nowego kontraktu” tranzytowego. Polska Agencja Prasowa / BiznesAlert.pl
