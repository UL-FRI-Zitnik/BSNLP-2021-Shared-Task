bg-112
bg
2018-11-12
https://www.investor.bg/centralna-i-iztochna-evropa/335/a/shveicarski-syd-e-blokiral-plashtaniia-po-severen-potok-kym-gazprom-271742/
Швейцарски съд е блокирал плащания по "Северен поток" към Газпром

Швейцарски съд е издал разпореждане, което забранява на операторите на газопровода Северен поток“ да правят плащания на Газпром като част от правен спор между руския производител на газ и украинската Нафтогаз, съобщи Газпром, цитирана от Ройтерс. Всички плащания от Nord Stream AG и Nord Stream 2 AG към Газпром ще бъдат насочени към швейцарски съдебни изпълнители, казва Газпром в програма за емитиране на еврооблигации от 9 ноември. Газпром възнамерява да оспорва разпореждането в съда, съобщава агенция ТАСС, цитирайки председателя на компанията Виктор Зубков.

Северен поток“ е газопровод, дълъг 1224 км, пренасящ газ от Русия към Европа. Новият газопровод Северен поток“ 2 в момента се строи. Зубков е цитиран да казва, че се надява разпореждането да не засегне завършването на втория газопровод, който ще пренася руски газ до Германия.

През 2014 г. Газпром и Нафтогаз заведоха искове за по няколко милиарди долара една срещу друга в арбитражния съд в Стокхолм, който решава търговските спорове. Според Нафтогаз Газпром ѝ дължи 2,56 млрд. долара, след като съдът в Стокхолм реши в полза на украинската компания след дълга правна битка. Нафтогаз не е отговорила веднага на искането за коментар. Говорител на консорциума зад Северен поток“ 2 е отказал да коментира съдебното производство, но е заявил, че то няма да се отрази върху строежа на газопровода. В проспекта за емитиране на еврооблигации, получен от Ройтерс, Газпром казва още, че на 30 май Окръжният съд в Амстердам временно е конфискувал дела на Газпром в BSPC оператора зад газопровод Син поток“, и е забранил на холандски дъщерни дружества на Газпром да извършват плащания на руския газов производител. Син поток“ пренася газ от Русия към Турция. Газпром не е предоставила допълнително подробности. Северен поток“ е съвместно дружество между Газпром, германските Wintershall и PEG Infrastruktur/E.ON, холандската Gasunie и френската Engie. Nord Stream 2 AG, която ще удвои капацитета на съществуващия Северен поток“ от 55 млрд. куб.м. газ годишно, е собственост на Газпром. Тя поема половината от планираните разходи от 9,5 млрд. евро, а пет европейски енергийни компании си разделят останалата част.
