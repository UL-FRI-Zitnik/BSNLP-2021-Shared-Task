bg-2012
bg
2019-02-13
https://www.mediapool.bg/sasht-shte-napravyat-vsichko-po-silite-si-da-sprat-severen-potok-2-news289800.html
САЩ ще направят всичко по силите си да спрат "Северен поток 2"

Съединените щати ще направят всичко по силите си, за да спрат проекта за газопровод между Русия и Германия "Северен поток 2", обяви във вторник вечерта американският държавен секретар Майк Помпейо, цитиран от Франс прес.
Агенцията отбелязва, че Помпейо е подчертал с това изказване нежеланието на Вашингтон за компромис по въпроса, на фона на дадената от Берлин заявка за сближаване. По-рано Германия обеща да започне да внася през следващите години втечнен природен газ от САЩ, като изгради съответната инфраструктура.
Газопроводът "Северен поток 2", чието строителство започна миналата година, "насочва пари" към Русия и едновременно с това вреди на Европа, заяви Помпейо на съвместна пресконференция във Варшава с полския министър на външните работи Яцек Чапутович.
"Ние сме противници на "Северен поток 2", защото той засилва руското преимущество и поставя европейските потребители в зависимост от руските доставки", каза Помпейо.
"Ние споделяме гледната точка, че проектът "Северен поток 2" не служи на енергийната сигурност на Европа, смятаме го за неудачен и дори за вреден проект за енергийната сигурност на континента", допълни Чапутович.
Държавният секретар на САЩ призна, че проектът "определено съдържа търговски аспект", но в същото време предупреди, че той крие и "огромен риск за сигурността".
"Мисля, че (американският) президент (Доналд) Тръмп бе много ясен по въпроса, че Съединените щати ще направят всичко, което зависи от тях, европейската сигурност да бъде на първи план що се отнася до енергийните решения", каза Помпейо, попитан дали Вашингтон обмисля санкции срещу "Северен поток 2".
Трасето на бъдещия газопровод, който е предвидено да удвои капацитета на първия "Северен поток", ще минава от балтийското крайбрежие на Русия до Германия. Проектът е поддържан с условия от Франция, но критикуван остро от Полша и балтийските републики, припомня Франс прес.
