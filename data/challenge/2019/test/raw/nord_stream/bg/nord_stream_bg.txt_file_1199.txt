bg-1199
bg
2018-04-11
https://www.dnes.bg/world/2018/04/11/gazprom-otstypi-na-merkel-za-ukraina.373225
"Газпром" отстъпи на Меркел за Украйна

Руската държавна компания "Газпром" заяви, че няма да прекрати изцяло транзита на газ през Украйна след пускането на тръбата "Северен поток 2" догодина. Изявлението беше направено часове, след като германският канцлер Ангела Меркел обвърза пускането на новия газопровод със запазването на транзита през Украйна. В момента през украинските тръби тече синьо гориво за целия Балкански полуостров, както и за някои държави от Централна и Източна Европа, и Турция. Една трета от доставките за Европа минават сега през украинското трасе, като през миналата година Киев е получил 3 млрд. долара като транзитни такси за услугата. По-рано "Газпром" обяви намерения да построи две тръби - Северен и Южен поток, чрез които да снабдява Европа и Турция, заобикаляйки Украйна.

В нарочно изявление шефът на "Газпром" Алексей Милер каза, че държавната компания никога не е поставяла въпроса за спиране на транзита през Украйна, както и че "определено количество, между 10 и 15 млрд. куб. метра годишно, ще продължи да се поддържа, но че Киев трябва да подпише нов договор за транзита. Милер добави, че северното направление ще бъде приоритетно за компанията и че "просто няма да има ресурси" да се поддържат настоящите обеми за пренос през централното трасе, минаващо през Украйна. Миналата година транзитът през Украйна е надвишил 93 млрд. куб. м, като целият износ на "Газпром" за Европа и Турция е възлязъл на рекордните 194 млрд. куб. м газ. След среща с украинския президент Петро Порошенко вчера в Берлин Меркел заяви, че строителството на подводния газопровод от Русия до Германия "Северен поток 2" няма да продължи без запазване на ролята на Украйна като транзитна държава към Европа. "Без яснота за транзитното участие на Украйна проектът "Северен поток 2" е невъзможен", каза канцлерката. В края на март Германия издаде всички разрешения за изграждането на нейна територия на новата тръба. Очаква се "Северен поток 2" да бъде завършен в края на 2019 г. и да пренася до 55 млрд. куб. м газ годишно, измествайки ролята на транзитни държави на Украйна и още няколко държави в Източна Европа. Първоначалните бизнеспланове на "Газпром" предвиждаха "Северен поток" и "Южен поток" изцяло да променят картата на транзита за Европа, но проблемите с втория наложиха те да бъдат коригирани. Междувременно в началото на март "Газпром" прекрати доставката на газ за Украйна, запазвайки само транзита. В момента Киев се снабдява с гориво, черпейки от резервите си и получавайки реверсивно количества от Словакия. Европейската комисия по искане на Украйна предложи посредничество за решаване на спора, но досега среща не е насрочена.
