bg-675
bg
2018-05-14
https://www.investor.bg/drugi/338/a/germaniia-shte-se-nujdae-ot-ukraina-vypreki-severen-potok-261091/
Германия ще се нуждае от Украйна въпреки "Северен поток"

Германският министър на икономиката и енергетиката Петер Алтмайер увери днес Украйна, че страната му все още се нуждае от нея за транспортирането на природен газ въпреки планираното разширяване на газопровода "Северен поток", свързващ директно Русия и Германия, предаде DPA. "Разчитаме на Украйна като транспортьор", подчерта Алтмайер на среща с украинския премиер Володимир Гройсман, според стенограма на украинското правителство. Германия, която бе начело на кампанията за санкции на ЕС срещу Русия заради анексията на полуостров Крим преди 4 години, отстъпи пред икономическите интереси тази година и даде окончателното си одобрение за разширение на газопровода "Северен поток". Украйна, която твърди, че проектът подкопава санкциите, се страхува, че ще загуби от транзитните такси за преноса на газ от Русия за Европа. Тези такси са важен източник на приходи за Киев. "За Русия това е рентабилен проект, който в дългосрочен план ще осигури зависимостта на цяла Европа от Русия", каза Гросман.

"Няма конкретни гаранции, че "Северен поток 2" не е предназначен да служи на политически цели", допълни той. Очаква се германският министър на икономиката да отлети за Москва, където да разговаря с представители на правителството, като вероятно "Северен поток 2" да бъде сред главните теми. Берлин предложи да бъде медиатор между Киев и Москва. Целта на това пътуване е да се уредят икономическите проблеми, като се има предвид енергетиката и икономиката в една напрегната и трудна международна ситуация, каза Алтмайер преди да замине.

Той също така посочи, че желае да укрепи икономическите връзки между Германия и Русия, които се обтегнаха заради санкциите, наложени от ЕС на Москва заради анексирането на Крим и участието в сепаратисткия конфликт в Източна Украйна. Същевременно германският канцлер Ангела Меркел трябва да се срещне с президента на Русия Владимир Путин в петък в руския град Сочи. (БТА)
