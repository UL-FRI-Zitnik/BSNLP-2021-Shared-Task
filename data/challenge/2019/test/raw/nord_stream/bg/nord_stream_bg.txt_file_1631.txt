bg-1631
bg
2018-05-26
http://focus-news.net/./news/2018/05/26/2526394/euronews-gerhard-shryoder-razkritikuva-es-i-sasht-zaradi-pozitsiyata-im-po-severen-potok-2.html
Euronews: Герхард Шрьодер разкритикува ЕС и САЩ заради позицията им по...

Вашингтон/Берлин. Държавният глава на САЩ Доналд Тръмп се опитва да застави Германия да се откаже от руския газопровод „Северен поток 2“ с обещание за сделка, чрез която ще бъде избегната трансатлантическата търговска война, пише американското издание The Wall Street Journal , като се позовава на официални източници от двете страни на океана. През април тази година лидерът на Белия дом е заявил на канцлера на ФРГ Ангела Меркел, че Берлин трябва да се откаже от „Северен поток 2“, чрез който руският природен газ ще бъде доставян директно в Европа през Балтийско море. В замяна Вашингтон обещава да започне преговори с Европейския съюз за сключване на ново търговско споразумение. Натискът от страна на Белия дом отразява и неговата тактика в областта на търговията. Именно подобни стъпки обаче допринесоха за изострянето на напрежението между Европа и САЩ, и породиха опасения в зависимата от експорта Германия за възможна размяна на удари чрез въвеждането на тарифи, които сериозно биха могли да засегнат автомобилната й индустрия. „Доналд Тръмп обича да сключва сделки… и в този случай е възможно споразумение, ако някой (в Германия) стане и каже: помогнете ни да защитим нашата автомобилна промишленост, защото сме много силни в тази област, а ние ще ви помогнем със „Северен поток 2“, коментира източник, пожелал анонимност, но който – според редакцията, е присъствал на срещата Тръмп-Меркел по-рано тази година. Опитвайки се още повече да увеличи натиска, американският дипломат Сандра Оуткирк заяви пред журналисти в Берлин, че руският енергиен проект може да попадне под американски санкции и тогава всеки участник в него ще бъде изправен пред съответните рискове. Кремъл отговори незабавно, а говорителят на държавния глава на Руската федерация Дмитрий Песков определи действията на САЩ като „груб опит за намеса в реализирането на международен енергиен проект, който ще изиграе важна роля в гарантирането на енергийната сигурност“. Очевидно е, че Вашингтон се противопоставя на проекта отчасти и заради Украйна. Към настоящия момент през нейна територия преминава един от главните маршрути за транспортиране на руски природен газ на запад. В Германия пък са убедени, че САЩ биха искали да изместят Русия от ролята й на основен доставчик на газ за Европа. „Принципно сме открити за подобен вариант, но въпросът е в това какво количество и на каква цена ще бъдат американските доставки“, коментира германски политик, пожелал анонимност. Макар Меркел да не се е отказала от газопровода, по-рано тази седмица се съгласи да предложи на САЩ „по-тясно сътрудничество в газовия отразъл в замяна на безсрочна отмяна на тарифите за алуминий и стомана, които Вашингтон може да наложи на вноса им от ЕС. От редакцията припомнят, че администрацията на Тръмп се противопоставя категорично на строителството на „Северен поток 2“, който ще увеличи доставките на руски газ за Европа през територията на Германия. Превод и редакция: Тереза Герова
