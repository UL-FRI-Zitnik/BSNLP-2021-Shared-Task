bg-1010
bg
2018-06-18
http://bnr.bg/post/100984783/ukraina-kani-germania-v-gazoprenosnata-si-mreja
Украйна кани Германия в газопреносната си мрежа

Украйна кани Германия да участва в международния консорциум за управление на нейната газопреносна система, но само при условие, че се откаже от газопровода „Северен поток 2“. Това заявява президентът Петро Порошенко, цитиран от ТАСС, във видеозапис, разпространен днес в Туитър, предаде БТА. „Сега създаваме група в Евросъюза, която трябва да спре „Северен поток 2“. Именно затова водим активни преговори с Германия. Каним ги да създадат международен консорциум за управление на държавната газопреносна система на Украйна“, отбелязва Порошенко. Но допълва, че условие за участието на Германия е спирането на „Северен поток-2“. По думите на украинския президент „партньорите от САЩ са и решително настроени“ да участват в процеса на създаване на консорциум. Порошенко отново посочи, че „Северен поток 2“ е насочен срещу Украйна. И изрази убеждението, че този проект „се опитва да отнеме от бюджета на Украйна близо 3 милиарда долара“. За да се запази дейността на украинската газопреносна система, по-рано Киев изтъкна необходимостта от създаване на газопреносен консорциум с привличане на голям международен партньор за нейното управление. „Северен поток 2“ е проект за удвояване капацитета на действащия газопровод „Северен поток“, който свързва Русия и Германия по дъното на Балтийско море, заобикаляйки транзитните държави Украйна, Беларус, Полша и други източноевропейски и балтийски страни.

Нивото на безработицата в Турция се понижи през март до близо двегодишно дъно, докато растежът на търговията на дребно се ускори слабо през април, показват данни на Турският статистически институт, които са факт само дни преди предстоящите в неделя (24-ти юни) важни президентски избори в нашата съседка. Нивото на безработица се понижи през..
