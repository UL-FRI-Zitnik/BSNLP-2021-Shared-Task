cs-103
cs
2018-05-28
https://archiv.ihned.cz/c1-66150040-projekty-gazpromu-jsou-pro-firmu-nevyhodne-dostavaji-je-hlavne-lide-blizci-putinovi?utm_source=mediafed&utm_medium=rss&utm_campaign=mediafed
Projekty Gazpromu jsou pro firmu nevýhodné. Dostávají je hlavně lidé blízcí Putinovi

Alexandr Fek získal řadu ocenění jako nejlepší ruský analytik ropného a plynového průmyslu. Minulý týden byl ale na hodinu vyhozen z poradenské společnosti Sberbank CIB spolu se svým šéfem Alexandrem Kudrinem. Ve svém pravidelném bulletinu upozornili na to, že energetická společnost Gazprom se nerozhoduje podle prospěchu svých akcionářů, ale dodavatelů, mezi kterými jsou i lidé z nejbližšího okolí prezidenta Vladimira Putina. "Všimli jsme si, že rozhodnutí Gazpromu dávají naprostý smysl, pokud budeme vycházet z toho, že cílem není zisk, ale zájmy dodavatelů. Plynovody Nord Stream 2, Síla Sibiře a Turkish Stream jsou nevýhodné projekty, které tvoří polovinu investic Gazpromu během příštích pěti let. Většinou se o nich mluví jako o geopolitických projektech Kremlu. Důležitější je ale to, že dávají možnost zajistit práci úzké skupině ruských dodavatelů prakticky bez vnější kontroly," píše se ve zprávě.

Fekovy výpočty ve zprávě ukazují, že Nord Stream 2 bude stát 17 miliard dolarů, jeho výstavba se tedy zaplatí až za dvacet let. Ještě hůře je na tom plynovod Turkish Stream vedoucí po dně Černého moře do Turecka, který bude stát 21 mi­liard dolarů a nezaplatí se ani do půl století. Síla Sibiře, která bude dopravovat plyn do východní Číny, bude stát 55,4 miliardy dolarů. Podle Feka je pravděpodobné, že tento plynovod se nezaplatí nikdy. Mimo jiné kvůli množství bočních projektů, které jsou s ním spojené. "Vezměte si třeba amurský plynozpracovatelský závod, který bude stát 14 až 20 miliard dolarů. Ať jsme počítali, jak chtěli, nedokázali jsme se dostat k zisku," napsal Fek. Zato na něm vydělá chemická firma Sibur, která zde bude nakupovat etanol. Sibur ještě nedávno patřil Kirillu Šamalovovi, kterého ruská média označovala za manžela Putinovy dcery Jekatěriny. Svůj většinový podíl ale loni prodal, zrovna v době, kdy se psalo, že manželství se rozpadlo. Spolumajitelem Siburu je Gen­nadij Timčenko, miliardář, který je na sankčních seznamech USA i Evropské unie. S Gazpromem má dobré vztahy. Jeho společnost Strojtrans­gaz staví Nord Stream 2. Druhým největším dodavatelem Gazpromu je firma Strojgazmontaž, která patří Arkadiji Rotenbergovi, který byl sparingpartnerem a trenérem Vladimira Putina v judu. Fek upozorňuje také na bývalého Putinova spolužáka a advokáta Nikolaje Jegorova. Ten vlastní závod na výrobu trubek pro plynovody a získává velkou část objednávek Gazpromu. O zakázkách se mluví už nějakou dobu, vedení státní banky Sberbank ale upřímnost svého analytika neocenilo. Ředitel banky German Gref označil zprávu za neprofesionální a řekl, že se musel Timčenkovi a dalším omluvit.
