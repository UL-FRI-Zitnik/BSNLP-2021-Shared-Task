cs-300
cs
2018-07-19
http://oenergetice.cz/plyn/nemecky-ustavni-soud-zamitl-stiznost-ekologu-na-nord-stream-2/
Německý ústavní soud zamítl stížnost ekologů na Nord Stream 2

Německý ústavní soud zamítl žádost ekologické organizace o zastavení výstavby plynovodu Nord Stream 2, který má do Německa přivádět z Ruska plyn po dně Baltského moře. Informovala o tom dnes agentura DPA, podle které tak může stavba kontroverzního potrubí v německých výsostných vodách pokračovat. Německý ústavní soud se sídlem v Karlsruhe zamítl ústavní stížnost ekologické organizace Svaz na ochranu přírody Německa (NABU), která chtěla docílit zastavení výstavby plynovodu Nord Stream 2. Zároveň odmítl vydat i předběžné opatření, o které ekologové žádali. Žádost o vydání předběžného opatření, kterým by se pozastavila platnost stavebního povolení, už na konci května zamítl i nejvyšší správní soud spolkové země Meklenbursko-Přední Pomořansko, v níž plynovod Nord Stream ústí. Projekt Nord Stream 2 je v podstatě rozšířením současného potrubí. Od konce příštího roku by mělo z Ruska do Německa ročně proudit až 55 miliard krychlových metrů

Proti plynovodu Nord Stream 2 dlouhodobě protestují některé státy střední a východní Evropy včetně Polska, Slovenska či Ukrajiny. Obávají se vyšší energetické závislosti na Rusku. Proti se stavějí také Spojené státy. Americký prezident Donald Trump u příležitosti nedávné návštěvy Evropy kritizoval Německo, které podle něj na jedné straně žádá Severoatlantickou alianci o ochranu před Moskvou a na druhé straně Rusku hradí miliardy za plyn. Podle komentátorů Trumpova kritika souvisela mimo jiné se snahou USA prodávat do Evropy více svého zkapalněného plynu.
