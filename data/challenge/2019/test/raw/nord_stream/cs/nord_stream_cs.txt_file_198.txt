cs-198
cs
2018-05-28
https://www.lidovky.cz/plynovod-nord-stream-2-je-hybridni-zbrani-moskvy-tvrdi-polsky-premier-1er-/zpravy-svet.aspx?c=A180528_122508_ln_zahranici_mha#utm_source=rss&utm_medium=feed&utm_campaign=ln_zahranici&utm_content=main
Plynovod Nord Stream 2 je hybridní zbraní Moskvy, tvrdí polský premiér

VARŠAVA ČTK Plynovod Nord Stream 2 je novou hybridní zbraní Ruska, která ohrožuje energetickou bezpečnost a solidaritu v Evropě. Na jarním zasedání Parlamentního shromáždění NATO ve Varšavě to dnes řekl polský premiér Mateusz Morawiecki. Plynovod Nord Stream dopravuje po dně Baltského moře ruský zemní plyn do Německa. Projekt Nord Stream 2 spočívá v jeho rozšíření, což neschvaluje Polsko ani některé další evropské země a Spojené státy. Obávají se, že by tak Moskva mohla získat větší vliv v západní Evropě. „Jde o novou hybridní zbraň zamířenou proti EU a NATO, je to jed pro evropskou bezpečnost, který může mít dalekosáhle následky,“ řekl v pondělí polský premiér ve svém projevu. Morawiecki zároveň ocenil rozhodnutí aliance posílit své východní křídlo. Severoatlantická aliance nasadila své jednotky v Polsku a Pobaltí v roce 2016 v reakci na obavy východních členů z ruské agresivní politiky. „Od anexe Krymu se situace kolem hranic NATO změnila. Současný stav bezpečnosti ukazuje, že historické rozhodnutí nasadit jednotky NATO v naší zemi bylo správné. Jsme vděční našim aliančním partnerům za jejich oddanost,“ dodal šéf polské vlády. Rusko anektovalo ukrajinský poloostrov Krym v roce 2014. Roli NATO pro evropskou bezpečnost zdůraznil dnes ve svém projevu před parlamentním shromážděním i polský prezident Andrzej Duda, podle nějž se Moskva doposud nedokázala vypořádat s rozpadem Sovětského svazu. „Invaze do Gruzie, nelegální anexe Krymu a vojenská intervence na Ukrajině ukazují pravé záměry Ruska,“ řekl v pondělí Duda. Odkazoval tak na válečný konflikt mezi Ruskem a Gruzií v roce 2008 a boje na východě Ukrajiny, kde od roku 2014 zahynulo více než 10 tisíc lidí. Moskva ale aktivní vojenské zapojení v regionu popírá.
