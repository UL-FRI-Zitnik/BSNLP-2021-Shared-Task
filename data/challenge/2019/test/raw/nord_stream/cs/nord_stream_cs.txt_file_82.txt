cs-82
cs
2018-03-06
https://www.denik.cz/ze_sveta/gazprom-vypovi-vsechny-smlouvy-s-ukrajinou-o-tranzitu-a-dodavkach-plynu-20180306.html
Gazprom vypoví všechny smlouvy s Ukrajinou o tranzitu a dodávkách plynu

Oznámení, že Gazprom vypoví ukrajinskému Naftogazu veškeré smlouvy, má podle odborníků posílit vyjednávací pozici první z těchto polostátních společností. Současně by mohlo pomoci prosadit výstavbu plynovodu Nord Stream 2 na dně Baltského moře. Gazprom a Naftogaz bojují o dodávky plynu a jejich ceny od roku 2014. Vloni v prosinci rozhodla stockholmská arbitráž, že musí Naftogaz zaplatit za plyn odebraný v letech 2014 a 2015 dvě miliardy dolarů. Zároveň byl zamítnut požadavek Gazpromu na zaplacení 56 miliard dolarů za neodebraný plyn podle principu take or pay. Tehdy se Gazprom s Naftogazem domluvil na pokračování dodávek s platbou předem. Smír skončil s dalším výrokem arbitráže, týkající se toho, že Gazprom oproti smlouvě snížil objem tranzitu přes ukrajinské území do Evropy.

Koncem února arbitráž rozhodla, že Gazprom dluží Naftogazu 4,6 miliardy dolarů. Šéf Gazpromu Alexej Miller na to konto prohlásil: „Jsme kategoricky proti tomu, aby se na náš účet řešily problémy Ukrajiny. V takové situaci pokračování platnosti smlouvy s Ukrajinou pro Gazprom nedává ekonomický smysl.“ Počátkem března zastavil Gazprom dodávky na Ukrajinu, vrátil Naftogazu zálohu ve výši 150 milionů dolarů a tlak v plynovodu snížil o pětinu. Naftogaz nakoupil chybějící plyn v Evropě. Jak uvádí moskevský deník Kommersant, podle expertů arbitráž zřejmě nerozhodne dříve než v závěru příštího roku, kdy beztak vyprší platnost současné smlouvy.

Pozorovatelé tvrdí, že Gazprom se za dané situace pokusí urychlit výstavbu plynovodu Nord Stream 2. Německo, Dánsko, Švédsko a Finsko mají v nejbližších měsících dát zelenou vybudování plynovodu ve svých vodách. „Gazprom bude obviněn z vydírání, ale bývá to efektivní,“ podotýká Kommersant.
