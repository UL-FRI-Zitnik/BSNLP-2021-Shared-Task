cs-201
cs
2018-04-13
http://www.halonoviny.cz/articles/view/47463175
Projekt Nord Stream 2 postupuje i naráží

. Finské úřady definitivně schválily stavbu plynovodu Nord Stream 2, který má přivádět zemní plyn z Ruska do Německa po dně Baltského moře, informovala agentura Reuters. Řada otázek kolem projektu ale ještě zůstává nevyjasněna. Již minulý týden povolilo finské ministerstvo hospodářství, aby zhruba 375kilometrový úsek plynovodu procházel finskými vodami označovanými jako výhradní ekonomická zóna. Nyní svůj souhlas připojil i regionální úřad v jižním Finsku, čímž Helsinky projekt definitivně schválily. Finsko si ale jako podmínku klade, že plynovod musí zohlednit ekologické nároky regionu, a neznemožnit, aby v oblasti v budoucnu vznikaly případné další infrastrukturní projekty. Souhlas se stavbou už na konci března vyslovilo Německo. Ještě se čeká na oficiální vyjádření Ruska a také Dánska a Švédska, do jejichž vod trasa 1200 kilometrů dlouhého plynovodu rovněž zasahuje. Chystaný plynovod NordStream 2 má obejít země, přes které je do západní Evropy transportována velká část ruského plynu.
