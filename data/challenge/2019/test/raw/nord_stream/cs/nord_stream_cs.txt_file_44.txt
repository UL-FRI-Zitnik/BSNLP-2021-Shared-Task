cs-44
cs
2018-05-09
https://www.euro.cz/byznys/gazprom-omv-a-dalsi-polsky-antimonopolni-urad-hrozi-pokutami-za-nord-stream-2-1404920#utm_source=euro&utm_medium=selfpromo&utm_campaign=eurorss
Gazprom, OMV a další. Polský antimonopolní úřad hrozí pokutami za Nord Stream 2

Polský antimonopolní úřad zahájil řízení proti ruské firmě Gazprom a dalším pěti evropským společnostem kvůli financování plánovaného plynovodu Nord Stream 2, který má vést z Ruska po dně Baltu do Německa. Zmíněným společnostem podle polských médií hrozí vysoké pokuty až do výše deseti procent jejich globálního obratu. Firmy mohou odpovědět na polské výhrady do 25. května.



Polský úřad vychází z toho, že Gazprom a západní společnosti - německé Uniper a Wintershall, britsko-nizozemská Shell, rakouská OMV a francouzská Engie - se na něj v roce 2015 obrátily se žádostí o souhlas s vytvořením společného konsorcia pro výstavbu, financování a provoz nového plynovodu, ve kterém by Gazprom měl poloviční podíl a západní partneři po 10 procentech. V létě 2016 šéf úřadu Marek Niechcial vyjádřil výhrady k projektu, protože by mohl vést k omezení konkurence, a to tím spíše, že Gazprom má již dominantní pozici na polském trhu a nový plynovod by ještě posílil jeho postavení při vyjednávání s polskými odběrateli. O měsíc později Gazprom a jeho partneři žádost zaslanou polskému úřadu stáhli.
