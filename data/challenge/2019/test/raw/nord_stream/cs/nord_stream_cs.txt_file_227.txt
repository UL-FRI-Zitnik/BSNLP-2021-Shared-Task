cs-227
cs
2018-07-09
https://byznys.lidovky.cz/porosenko-vyzval-eu-aby-zastavila-stavbu-plynovodu-nord-stream-pxk-/firmy-trhy.aspx?c=A180709_172636_firmy-trhy_ele#utm_source=rss&utm_medium=feed&utm_campaign=ln_byznys&utm_content=main
Porošenko vyzval EU, aby zastavila stavbu plynovodu Nord Stream

Brusel Reuters Výstavba plynovodu Nord Stream 2, kterým by měl do Evropské unie po dně Baltského moře do Německa proudit ruský plyn, je podle ukrajinského prezidenta Petra Porošenka pro EU geostrategickým nebezpečím. Porošenko to řekl v Bruselu po jednání s předsedou Evropské komise (EK) Jeanem-Claudem Junckerem a Evropské rady Donaldem Tuskem. Projekt, který podporuje především Německo, nemůže být podle ukrajinského prezidenta výdělečný, takže postrádá tak ekonomický smysl. „Je to geopolitický projekt, který má oslabit Ukrajinu, nechat ji bez příjmů z již existujícího transportního systému,“ uvedl ukrajinský prezident. Unii v pondělí vyzval, aby se společnými silami zasadila o ukončení projektu. Tusk v reakci připomněl, že Evropská komise usiluje o možnost uplatnit na Nord Stream 2 unijní energetická pravidla, plynovod však „některé členské země“ výrazně podporují. „Můj osobní pohled je dobře a dlouho znám - Nord Stream 2 neslouží nejlepším evropským zájmům,“ uvedl Tusk. „Naším společným cílem zůstává energetická solidarita,“ řekl po schůzce Porošenko. V Bruselu v pondělí podle něj byla potvrzena pozice Ukrajiny jako strategické tranzitní země, která zajišťuje dostupnou a trvalou dodávku zemního plynu evropským zemím.
