cs-new-1500
cs
1970-01-01
https://www.e15.cz/zahranicni/portugalsko-ochromila-stavka-ridicu-cisteren-na-letistich-dochazi-palivo-1358122
Portugalsko ochromila stávka řidičů cisteren. Na letištích dochází palivo

Portugalsko vyhlásilo energetickou krizi. Vyvolala ji časově neomezená stávka řidičů kamionů přepravujících nebezpečné náklady, která trvá už od pondělí. Vláda prostřednictvím nouzových zákonů nařídila řidičům, aby se vrátili do práce. Některá letiště v zemi totiž musí kvůli zastaveným dodávkám čerpat i z rezervních zásob paliva.

Řidiči stávkující za lepší pracovní podmínky se zavázali zachovat nezbytné dodávky paliv tak, aby se protest nedotkl veřejné dopravy, policie, hasičů nebo právě letišť. To se ale podle vlády nestalo. Například turisticky významné letiště Faro muselo už během úterka čerpat letecké palivo z nouzových rezerv. A na letišti v Lisabonu dokonce palivo podle zdrojů místní tiskové agentury Lusa nakrátko došlo docela. Přinejmenším jeden letoun společnosti Ryanair musel kvůli doplnění paliva neplánovaně přistát ve španělském Santiagu de Compostela, uvedla agentura Reuters s odvoláním na letové dispečery. Stávka také vyvolala paniku mezi automobilisty. Před čerpacími stanicemi po celé zemi se tvoří dlouhé fronty a více než 200 pumpařů už muselo své provozovny kvůli vyčerpání zásob zavřít. Řetězec čerpacích stanic Prio pro agenturu Lusa v úterý odpoledne uvedl, že do půlnoci by mohlo dojít palivo skoro polovině jeho poboček.
