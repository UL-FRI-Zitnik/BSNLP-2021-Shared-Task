cs-new-14
cs
2019-01-07
https://www.tyden.cz/rubriky/zahranici/evropa/berlinska-letiste-zrusila-kvuli-stavce-desitky-letu_509201.html
Berlínská letiště zrušila kvůli stávce desítky letů

Desítky letů v pondělí ráno zrušila berlínská letiště Tegel a Schönefeld kvůli výstražné stávce bezpečnostního personálu. Další spoje se podle webů obou letišť uskuteční s až několikahodinovým zpožděním. Tegel v pondělí kvůli téměř čtyřhodinové stávce, která má trvat do 8.45, zrušil přes 30 letů, Schönefeld zatím pět. Další desítky spojení byly přesunuty na pozdní dopoledne nebo odpoledne. Lety rušily mimo jiné společnosti Lufthansa, Easyjet, Ryanair nebo Aeroflot. Výstražná stávka, které se účastní asi tři sta lidí, má být podle odborů Verdi prvním signálem pro zaměstnavatele, aby poskytli lepší nabídku zhruba 23 tisíc bezpečnostních pracovníků na německých letištích. Odbory požadují zvýšení hodinové mzdy na 20 eur (511 korun). Příští vyjednávací kolo obou stran se uskuteční 23. ledna. Odbory nevylučují další podobné akce.
