cz-100
cs
2018-09-12
https://ct24.ceskatelevize.cz/ekonomika/2592073-piloti-ryanairu-v-nemecku-stavkuji-postizeno-je-na-150-letu-ze-ctyrset-planovanych
Piloti Ryanairu v Německu stávkují, postiženo je na 150 letů ze čtyřset plánovaných

Ohlášená stávka za vyšší platy a lepší pracovní podmínky začala na dvanácti německých letištích v noci na středu a skončit by měla ve čtvrtek ve 2:59 středoevropského letního času. Ve středu ráno to ve Frankfurtu nad Mohanem uvedla zástupkyně odborového svazu pracovníků ve službách Verdi. Na největších německých letištích bylo ráno zrušeno pět z deseti letů, jejich seznam firma nezveřejnila. Pasažéři Ryanairu musejí počítat jak s četnými výpadky tak se zpožděními. Podnik již dříve uvedl, že dotčení zákazníci budou o situaci neprodleně informováni a odškodněni.

Výhrady napříč kontinentem. Irský dopravce čelí kritice odborů napříč Evropou. Obzvlášť v Německu se zaměstnancům nelíbí, že jsou najímáni prostřednictvím pracovních agentur, jako je McGinley Aviation. Loni v prosinci Ryanair dokázal odvrátit rozsáhlé stávky, když se poprvé ve své dvaatřicetileté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. V srpnu se aerolinky dohodly s irskými piloty a vyjádřily naději, že smíru brzy docílí i na dalších evropských trzích. Minulý týden nicméně pohrozily odborové svazy zastupující palubní personál v Itálii, Portugalsku, Belgii, Španělsku a Nizozemsku stávkou za lepší pracovní podmínky na konci září. Ryanair již od poloviny srpna podepsal kolektivní smlouvu s piloty v Irsku a v Itálii. Svaz německých pilotů (VC) ale uvedl, že ve Spolkové republice jsou tyto dohody pro piloty nedostačující. Dohoda s irskými piloty se netýká odměňování a všeobecných pracovních podmínek. V Itálii jsou podle nich nedostatečně vyřešeny otázky týkající se pracovní doby a odměňování.

Letecká společnost považuje jejich požadavky za neoprávněné. Pohrozila, že pokud budou stávky pokračovat, přistoupí k rušení některých základen a pracovních míst. Strany se také nemohou dohodnout na zprostředkovateli, který by konflikt vyřešil, jak navrhl Ryanair. Vedení aerolinek podle VC trvalo na mediátorovi z Irska, který podle nich nemá potřebné právní znalosti pro Německo. Ryanair naopak odmítl několik mediátorů navržených svazem VC. Ryanair létá do 37 zemí včetně České republiky a v loňském roce přepravil zhruba 130 milionů cestujících. V Německu má základny na devatenácti letištích.
