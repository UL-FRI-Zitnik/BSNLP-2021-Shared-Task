cz-90
cs
2018-09-12
https://www.irozhlas.cz/ekonomika/ryanair-stavka-nemecko-propousteni_1809121556_dbr
Piloti Ryanairu v Německu stávkují, firma zrušila 150 letů. Pražského letiště se opatření nedotklo

Piloti a palubní personál irského Ryanairu v Německu ve středu celý den stávkují, zrušeno je 150 ze 400 plánovaných letů ze země a do země. Největší evropská nízkonákladová aerolinka svým zaměstnancům hrozí, že v případě dalších stávek začne propouštět. Pražského letiště se stávka nedotkne, ve středu nebyl zrušen ani jeden let Ryanairu do Prahy, řekl mluvčí pražského letiště Roman Pacvoň. Frankfurt nad Mohanem/Praha 15:56 12. září 2018

Letadlo společnosti Ryanair (ilustrační foto) | Zdroj: Fotobanka Pixabay. Ohlášená stávka za vyšší platy a lepší pracovní podmínky začala na 12 německých letištích v noci na středu a skončit by měla ve čtvrtek ve 2.59 SELČ. Ve středu ráno to ve Frankfurtu nad Mohanem uvedla zástupkyně odborového svazu pracovníků ve službách Verdi. Seznam zrušených letů firma nezveřejnila. Na berlínských letištích Schönefeld a Tegel jich byla podle jednoho ze zástupců Verdi odvolána více než polovina. V Schönefeldu se shromáždily desítky členů palubního personálu s transparenty. Letiště Kolín/Bonn zatím podle svého mluvčího zrušilo 20 z 56 plánovaných odletů a příletů. V Hamburku se zatím čekají jen dva zrušené lety z plánovaných 14, napsala agentura DPA.

Další stávky. Aerolinky Ryanair zavedou pravidelnou leteckou linku z Ostravy do Londýna Číst článek Kromě četných výpadků musejí pasažéři Ryanairu počítat také se zpožděními. Podnik již dříve uvedl, že dotčení zákazníci budou o situaci neprodleně informováni a odškodněni. Odborový svaz německých pilotů Vereinigung Cockpit (VC) ve středu Ryanairu pohrozil dalšími stávkami, pokud vedení nepřijde s lepší nabídkou. Agentuře Reuters to řekl jeho zástupce Ingolf Schumacher. Na hrozby vedení propouštěním zareagovaly odbory podrážděně. „Vyhrožovat zaměstnancům, kteří užívají svého práva, je naprosto skandální,“ řekl agentuře DPA viceprezident VC Markus Wahl. Dodal, že vysoká účast na stávce dokládá, že zastrašování už neúčinkuje. ‚Přestaň ždímat‘ Na letišti ve Frankfurtu nad Mohanem si zaměstnanci Ryanairu nasadili masky s podobiznou šéfa firmy Michaela O'Learyho. Na vyvěšené plakáty napsali „Ryanaire, přestaň ždímat své posádky“ a kolemjdoucím rozdávají citróny. O'Leary uvedl, že k dosažení dohody s odbory bude zapotřebí více času. Dodal, že i když stávky nemá rád, je ochoten vyjednávat, aby ubránil firemní model nízkých nákladů. 

V srpnu se aerolinky dohodly s irskými piloty a vyjádřily naději, že smíru brzy docílí i na dalších evropských trzích. Minulý týden nicméně pohrozily odborové svazy zastupující palubní personál v Itálii, Portugalsku, Belgii, Španělsku a Nizozemsku stávkou za lepší pracovní podmínky na konci září. Letecká společnost považuje jejich požadavky za neoprávněné. Pohrozila, že pokud budou stávky pokračovat, přistoupí k rušení některých základen a pracovních míst. Ryanair létá do desítek zemí, včetně České republiky. V loňském roce přepravil zhruba 130 milionů cestujících. V Německu má základny na 19 letištích. ČTK
