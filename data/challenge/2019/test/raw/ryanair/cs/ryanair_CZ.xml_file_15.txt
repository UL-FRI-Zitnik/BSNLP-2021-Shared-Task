cs-new-15
cs
2019-01-06
https://www.novinky.cz/ekonomika/493681-berlinska-letiste-zrusi-v-pondeli-na-80-letu.html
Berlínská letiště zruší v pondělí na 80 letů

Tegel na pondělí podle agentury DPA ohlásil zrušení zhruba 60 letů a Schönefeld asi 20. Z Tegelu nepoletí například osm spojení společnosti Lufthansa do Frankfurtu nad Mohanem a Mnichova. Na Schönefeldu zase ruší některé lety firmy Easyjet, Ryanair nebo Aeroflot. Další desítky spojení budou podle rozhlasové a televizní stanice RBB přesunuty na pozdní dopoledne nebo odpoledne. Aerolinky cestujícím doporučují, aby je před odletem kontaktovali a ujistili se, že jejich let je i nadále plánován. Výstražná stávka má být podle odborů Verdi prvním signálem pro zaměstnavatele, aby poskytli lepší nabídku zhruba 23.000 bezpečnostních pracovníků na německých letištích. Odbory požadují zvýšení hodinové mzdy na 20 eur (511 korun).
