cz-20
cs
2018-07-03
https://zahranicni.eurozpravy.cz/eu/228867-irsti-piloti-ryanairu-pujdou-do-stavky/
Irští piloti Ryanairu půjdou do stávky

Napjaté vztahy ve firmě panují už delší dobu. Největšímu evropskému nízkonákladovému přepravci se koncem roku 2017 podařilo odvrátit rozsáhlou stávku, když poprvé ve 32leté historii uznal odborovou organizaci pilotů, Vereinigung Cockpit (VC). Od té doby se snaží dohodnout v některých zemích na pracovních podmínkách. Společnost zatím podepsala dohody s piloty v Itálii a Británii, neshody však stále má v Německu a Portugalsku. V Německu mají piloti o stávce hlasovat do konce července. Irská odborová organizace Forsa/IALPA plánuje 24hodinovou stávku na 12. července. V odborech je zhruba 120 zaměstnanců Ryanairu, vesměs kapitáni, přičemž na irských základnách společnosti působí 400 dalších pilotů.
