cs-new-30
cs
2019-02-13
https://www.novinky.cz/zahranicni/evropa/497190-do-belgie-se-neleta-kvuli-generalni-stavce-zadna-jina-nemela-vetsi-dopad.html
Do Belgie se nelétá kvůli generální stávce, žádná jiná neměla větší dopad

Aerolinky Brussels Airlines, které létají i do Prahy, již dříve oznámily, že ruší všech 222 středečních letů. Druhé největší letiště Charleroi, na kterém působí irská nízkonákladová společnost Ryanair, bude zcela uzavřeno, uvedla agentura AFP. „Víme, že se budou konat blokády silnic okolo letiště a taky víme, že bude postižena letecká doprava,“ řekl mluvčí Charleroi a dodal, že stávka „nikdy neměla takový dopad“. „Ačkoliv terminál zůstává otevřený, laskavě žádáme cestující, aby na letiště ve středu nechodili," informovalo předem mezinárodní bruselské letiště Zaventem, které odbaví asi 650 letů denně. Omezeny vlakové spoje Zrušeny byly všechny plánované lety mezi

a Bruselem , konkrétně jde o čtyři zpáteční lety, řekl mluvčí Letiště Václava Havla Roman Pacvoň. AFP dodala, že společnost Skeyes, která zajišťuje řízení letového provozu nad Belgií, ohlásila, že během stávky nebudou v Belgii žádné přílety ani odlety: „Vzhledem k nejistotě, kolik dorazí zaměstnanců potřebných k obsazení klíčových pozic, je Skeyes nucena nepovolit leteckou dopravu od úterý 22:00 do středy 22:00.”

Dva cestující na prázdném bruselském letišti. FOTO: Geert Vanden Wijngaert, ČTK/AP Lety nad výškou 7500 metrů jsou řízeny s pomocí evropské organizace Eurocontrol, mnohé ale byly odkloněny mimo vzdušný prostor Belgie. Německé aerolinky TUI fly sice provozují dál své pravidelné lety z Bruselu a do něj, avšak přeložily je na nejbližší francouzská a nizozemská letiště. Chaos panuje i na nádražích, řada spojů byla zrušena. Stávka se ale příliš nedotkla mezinárodních spojů, bez omezení fungují například linky společnosti Eurostar. Ochromena je i městská veřejná doprava, v Bruselu jezdí jen jedna linka metra. Také antverpský přístav funguje jen asi ze 70 procent, uvedla místní média. Stávka se dotkla i řady soukromých podniků. Odboráři od časného rána blokují některé podniky, u některých obchodních středisek jsou zátarasy z nákupních vozíků. Odboráři se spojili Společná akce tří velkých odborových ústředen - socialistické FGTB, křesťanskodemokratické CSC a liberální CGSLB - se má dotknout všech sektorů, jak veřejných, tak i soukromých, a to v celé zemi. Odboráři požadují vyšší mzdy, větší dávky a důchody, jakož i lepší podmínky pro odchod do důchodu. Vadí jim, že maximální růst mezd je stanoven na 0,8 procenta. „Odboráři se musejí vrátit k jednacímu stolu, stávkou se nic neřeší," uvedl v prohlášení belgický premiér Charles Michel, který zároveň poděkoval "těm, kteří dnes pracují". Belgický ministr hospodářství Kris Peeters odhadl škody způsobené stávkou na 929 milionů eur (asi 24 miliard Kč). České ministerstvo zahraničí doporučilo svým občanům sledovat aktuální informace o konkrétním leteckém spojení a počítat s omezením ostatních sektorů dopravy a služeb v celé zemi. Naposledy se generální stávka v Belgii konala v prosinci 2014.
