cs-2002
cs
1970-01-01
https://www.novinky.cz/ekonomika/503202-mensi-letiste-se-boji-o-svuj-dalsi-osud.html
Menší letiště se bojí o svůj další osud

Menší letiště v Česku ztratí v turistické sezoně zákazníky. Mohou za to problémy letadel Boeing 737 MAX 8 a MAX 9, jejichž provoz pozastavila Evropská agentura pro bezpečnost letectví (EASA). Největší potíže hlásí letiště v Pardubicích a Ostravě.

Letišti Leoše Janáčka Ostrava (LLJO) v Mošnově hrozí, že přijde až o třetinu letů. „Pokud se v nejbližší době nepodaří opět poslat boeingy do vzduchu, čeká výrazné omezení letů všechna letiště, ostravské nevyjímaje. Hrozí redukce až 30 procent letních charterových letů,“ potvrdil náměstek moravskoslezského hejtmana pro dopravu Jakub Unucka (ODS).

Dominantním poskytovatelem letecké charterové přepravy na mošnovském letišti je společnost SmartWings. „Bohužel i ta preventivně ruší dovolenkové lety,“ dodal Unucka s tím, že nyní mají vše v rukou cestovní kanceláře, které hledají volné letecké kapacity.

„S vedením letiště jsme se dohodli, že jim bude vycházet maximálně vstříc, aby lidé nemuseli na dovolenou cestovat ze vzdálenějších odletových míst,“ doplnil.
