cz-98
cs
2018-09-11
https://www.tyden.cz/rubriky/byznys/svet/dalsi-stavka-u-ryanairu-dopravce-zrusil-vice-nez-sto-letu_495563.html
Další stávka u Ryanairu. Dopravce zrušil více než sto letů

Irská nízkonákladová letecká společnost Ryanair kvůli plánované stávce pilotů v Německu zrušila na středu 150 letů. Dotčení zákazníci budou podle Ryanairu o situaci neprodleně informováni a odškodněni, uvedla agentura DPA. Dopravce rovněž varoval, že pokud budou stávky v Německu pokračovat, povede to k rušení pracovních míst. Němečtí piloti Ryanairu vyhlásili 24hodinovou stávku kvůli pomalému jednání o kolektivní smlouvě, která má vyřešit stížnosti na mzdy a pracovní podmínky. Protest má začít ve středu v 03:01 SELČ. Ryanair se letos kvůli pomalému pokroku jednání o pracovních smlouvách potýká se stávkami pilotů i palubního personálu v řadě zemí. Kvůli protestům již musel zrušit stovky letů. Ryanair létá do desítek zemí, včetně České republiky. V loňském roce přepravil zhruba 130 milionů cestujících.
