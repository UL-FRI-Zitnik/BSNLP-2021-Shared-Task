cz-109
cs
2018-09-13
https://www.tyden.cz/rubriky/byznys/svet/palubni-personal-ryanairu-planuje-stavku-v-peti-zemich_495813.html
Palubní personál Ryanairu plánuje stávku v pěti zemích

Sedm odborových svazů palubního personálu irské nízkonákladové letecké společnosti Ryanair v pěti evropských zemích hodlá 28. září uskutečnit 24hodinovou stávku. Oznámil to mluvčí belgických odborů. Stávka se podle něj bude konat v Itálii, Španělsku, Portugalsku, Belgii a Nizozemsku. V Itálii se k protestu hodlají připojit rovněž piloti Ryanairu. Ryanair uvedl, že se bude snažit minimalizovat dopad protestů na zákazníky. Firma předpokládá, že většina jejího palubního personálu v Itálii, Španělsku, Portugalsku, Belgii a Nizozemsku bude podobně jako při předchozích stávkách normálně pracovat. "Pokud bude 28. září další neúspěšná stávka palubního personálu, pak Ryanair s předstihem upozorní zákazníky na zrušení malého počtu letů, jak jsme to ukázali ve středu v Německu," uvedl krátce před vyhlášením stávky marketingový ředitel Ryanairu Kenny Jacobs. V Německu v noci na čtvrtek skončila 24hodinová stávka pilotů a palubního personálu aerolinek Ryanair za vyšší platy a lepší pracovní podmínky, která si vyžádala zrušení 150 z plánovaných 400 středečních letů Ryanairu z Německa a do Německa. Odborový svaz německých pilotů Vereinigung Cockpit (VC) ve středu Ryanairu pohrozil dalšími stávkami, pokud vedení nepřijde s lepší nabídkou. Irský dopravce čelí kritice odborů napříč Evropou. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. V srpnu se aerolinky dohodly s irskými piloty a vyjádřily naději, že smíru brzy docílí i na dalších evropských trzích. Ryanair létá do desítek zemí, včetně České republiky. Loni přepravil zhruba 130 milionů cestujících.
