cz-81
cs
2018-08-24
https://echo24.cz/a/ScQ78/naklady-se-zvysuji-letenky-presto-nezdrazuji-je-to-alarmujici-tvrdi-dopravci
Náklady se zvyšují, letenky přesto nezdražují. Je to alarmující, tvrdí dopravci

Leteckým společnostem rostou náklady, ale bojí se zvyšovat ceny letenek. Čím dále úspěšněji se jim nicméně daří přesvědčovat nás, abychom si připláceli za dodatečné služby, čímž dražší létání maskují. Tlak vyvíjený na dopravce, aby snížili ceny letenek, je ohromný. Zvláště v Polsku a dalších zemích středoevropského regionu. Sice bohatneme, ale cena je při výběru letu i nadále velmi důležitá, všímá si polský deník Gazeta Wyborcza. Náklady na létání se zvyšují. Alarmující je růst cen ropy, a tedy i pohonných hmot, jež pro aerolinky představují jeden z nejdůležitějších výdajů. Kromě toho čím dál více nás ví, že máme právo požadovat odškodnění za zpožděný let, a také jej využíváme. Například letecká společnost Wizz Air v letošním prvním kvartálu už vyplatila devět milionů eur na odškodném za zrušené nebo výrazně zpožděné lety (bylo jich 145 a 306). Je to třikrát více než za stejné období loni. Dalším velkým výdajem jsou náklady na práci. Zaměstnanců je nedostatek, chybí zvláště piloti, takže je třeba je dobře zaplatit. Aerolinky snižují náklady, kde jen mohou. Polská letecká společnost LOT už několik let zaměstnává nové lidi ne na zaměstnaneckou smlouvu, ale na živnostenský list, ti proti tomu protestují. Snižování nákladů na práci paradoxně generuje další výdaje. Na příklad zaměstnanci Ryanairu za lepší pracovní podmínky stávkovali. A rušení letů levné není. To vše létání prodražuje a teoreticky může zapříčinit, že se ceny letů zvýší. Zvlášť pokud zaměstnanci neustoupí a budou za zlepšení pracovních podmínek bojovat dál. Náklady ale nezačaly růst dnes a ceny letů přitom zůstávají na podobné úrovni již několik posledních let. Aerolinkám nyní také záleží na tom, aby se ceny jejich letenek objevovaly ve vyhledávači jako nejlevnější. A není vyloučeno, že se zdražováním si jen tak nepospíší. Jedním z důvodů je to, že čím dál spolehlivějšími zdroji příjmů jsou ty mimoletové. V průměru již na palubě Wizz Airu k základní ceně letenky připlácíme v přepočtu kolem 720 korun hlavně za zavazadlo (i když častěji se to pravděpodobně týká bohatší části Evropy). To je ale teprve začátek, protože letecké společnosti se čím dál více zaměřují na takové nabídky, které klienty přimějí utrácet více. A upřímně řečeno – jsou čím dál vynalézavější v znepříjemňování života pasažérům do takové míry, že nakonec podlehnou a připlatí si, aby cestovali pohodlněji. S placením za nápoje a jídlo na palubě letadel už jsme srozuměni, i když jejich nezapočtení do ceny letu na delších trasách ještě donedávna běžné nebylo. Aerolinky také často rozsazují spolucestující, aby je přiměly zaplatit si za sezení vedle sebe. Ale to není všechno. Irská letecká společnost Air Lingus si na cestách do Spojených států účtuje i přikrývku nebo sluchátka pro poslech promítaných filmů. A když už jsme v Americe, tam jsou přepravci mistry v dodatečných poplatcích. Vymysleli dokonce platbu za využití úložného prostoru nad hlavou. Ti, kteří nezaplatí, si musejí dát zavazadlo pod sedadlo.
