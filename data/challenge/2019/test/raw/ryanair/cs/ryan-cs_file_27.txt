cz-27
cs
2018-07-18
https://www.euro.cz/udalosti/ryanair-kvuli-stavce-zrusi-az-12-procent-letu-neodleti-temer-50-tisic-lidi-1413599#utm_source=euro&utm_medium=selfpromo&utm_campaign=eurorss
Ryanair kvůli stávce zruší až 12 procent letů. Neodletí téměř 50 tisíc lidí

Irská nízkonákladová letecká společnost Ryanair kvůli stávce palubního personálu příští týden zruší více než 12 procent letů. Opatření se ve dnech 25. a 26. července podle firmy dotkne až 300 letů denně do Belgie, Portugalska a Španělska a v opačném směru a zasáhne téměř 50 tísíc cestujících.



Zákazníci, kteří mají cestovat na zmíněných trasách a kteří dnes nedostali e-mail nebo SMS, mohou podle firmy počítat s tím, že jejich let se uskuteční. „Tyto stávky jsou naprosto neospravedlnitelné a nedosáhnou ničeho jiného, než že se rodinám zkomplikuje dovolená,“ píše se ve sdělení firmy. Tento týden v pátek hodlá Ryanair kvůli stávce irských pilotů zrušit asi 24 spojů mezi Irskem a Británií. Minulý týden ze stejného důvodu zrušil 30 letů. Napjaté vztahy ve firmě panují už od loňského roku. Palubní posádky ze základen firmy po celé Evropě zveřejnily 4. července seznam 34 požadavků, včetně „spravedlivé mzdy na živobytí“, zlepšení nemocenských dávek nebo pracovních smluv ve vlastním jazyce založené na místním, nikoli irském právu. Posádky si mimo jiné stěžují, že během letu musejí platit za pitnou vodu.
