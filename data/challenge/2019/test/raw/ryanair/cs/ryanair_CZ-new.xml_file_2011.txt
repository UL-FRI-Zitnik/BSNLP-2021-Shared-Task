cs-2011
cs
1970-01-01
https://www.idnes.cz/ekonomika/doprava/nizkonakladove-spolecnosti-rekordne-vydelavaji.A151117_163822_eko-doprava_suj
Levné aerolinky jako továrna na peníze. Z letenek mají marži i 27 procent

Levná ropa a dostatek cestujících dostávají do zisku letos i aerolinky, které dlouhodobě prodělávaly. Vítězem současné situace jsou ale jednoznačně nízkonákladové společnosti. Dosahují i více než čtvrtinové marže.
Letadla společnosti easyJet | foto: Reuters

Výbornou kondici ukazují postupně zveřejňované výsledky za poslední čtvrtletí, pro většinu aerolinek nejsilnější část roku. Zatímco v minulosti bylo slyšet ze strany dopravců spíše nářky, letos mlčí a jen přemýšlejí, jak ještě zisky zvýšit osekáním některých služeb.

Jako poslední z velkých hráčů ohlásil výsledky britský easyJet, v Praze největší zahraniční dopravce. Firmě vzrostl zisk rychleji než počet cestujících a tržby. Za celý rok, který firmě skončil v září, vydělal easyJet 686 milionů liber, o osmnáct procent více než minulý rok. Tržby přitom stouply jen o 3,5 %.
