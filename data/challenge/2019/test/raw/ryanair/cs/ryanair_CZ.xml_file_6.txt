cs-new-6
cs
2019-01-09
https://www.tyden.cz/rubriky/byznys/svet/spanelske-odbory-dohodly-kolektivni-smlouvu-s-ryanairem_509541.html
Španělské odbory dohodly kolektivní smlouvu s Ryanairem

Odborové svazy irských nízkonákladových aerolinek Ryanair zastupující zaměstnance palubního personálu ve Španělsku se předběžně dohodly s vedením aerolinek na kolektivní smlouvě a odvolaly stávky, které se měly uskutečnit 10. a 13. ledna. Oznámily to odborové svazy SITCPLA a USO. "Věříme, že je to stěžejní úspěch, který obsahuje záruku stability zaměstnanosti a zlepšení pracovních podmínek spolu s hlavním bodem sporu, uplatnění španělských právních předpisů," uvedly odbory v prohlášení. Oba svazy zastupují zhruba 1800 zaměstnanců a jejich hlavním požadavkem bylo, aby dohody byly uzavřené podle španělského práva, a nikoliv podle irského, jak tomu bylo doposud. Svaz USO na twitteru upozornil, že dohodu se podařilo uzavřít po více než roce tvrdých jednání. Detaily dohody nejsou známy, uvedly agentury DPA a Reuters. Ryanair poprvé ve své více než třicetileté historii uznal odbory předloni v prosinci, aby tak odvrátil masové stávky, které mu hrozily v předvánočním období. Nedařilo se mu však s řadou z nich uzavřít dohody o pracovních podmínkách. Loni v létě tak odbory zahájily největší vlnu stávek v historii firmy, která způsobila rušení stovek letů. Ryanair si zatím dojednal pracovní dohody mimo jiné se zaměstnanci v Británii, Německu, Portugalsku a v Itálii. Ryanair létá do desítek zemí, včetně České republiky. Loni přepravil zhruba 139 milionů cestujících. Španělsko je pro Ryanair třetím největším trhem, má tam 13 ze svých 89 základen.
