cs-new-31
cs
2019-02-13
https://www.lidovky.cz/byznys/doprava/belgii-ochromi-generalni-stavka-postihne-i-lety-do-prahy.A190213_073414_ln-doprava_ele#utm_source=rss&utm_medium=feed&utm_campaign=ln_byznys&utm_content=main
Belgii zasáhla generální stávka, chaos panuje zejména v dopravě

Brusel Belgii ve středu 13. února ochromila jednodenní generální stávka, kterou za zvýšení mezd svolaly tři odborové svazy. Na belgických letištích od úterního večera nepřistávají, ani z nich neodlétají pravidelné linky. Ochromena je veřejná doprava i činnost místních úřadů, pošt či obchodů a v omezeném režimu fungují i nemocnice. Také železnice zrušily asi polovinu spojů, mezinárodní vlakové doprava ale stávkou příliš ovlivněna není, uvedl dnes belgický deník Le Soir. Aerolinky Brussels Airlines, které létají i do Prahy, již dříve oznámily, že ruší všech původně plánovaných středečních 222 letů. Druhé největší letiště Charleroi, z něhož působí irská nízkonákladová společnost Ryanair, bude zcela uzavřeno, vypočítala agentura AFP. Dodala, že společnost Skeyes, která zajišťuje řízení letového provozu nad Belgií, ohlásila, že během stávky nebudou v Belgii žádné přílety, ani odlety. „Vzhledem k nejistotě, kolik dorazí zaměstnanců potřebných k obsazení klíčových pozic, je Skeyes nucena nepovolit leteckou dopravu od úterý 22:00 do středy 22:00,“ uvedla společnost.
