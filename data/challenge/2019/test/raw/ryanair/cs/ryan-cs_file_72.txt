cz-72
cs
2018-08-10
https://ct24.ceskatelevize.cz/ekonomika/2562256-piloti-ryanair-stavkuji-zruseno-je-asi-400-letu-spoje-do-prahy-protest-nezasahne
Piloti Ryanair stávkují. Zrušeno je asi 400 letů, spoje do Prahy protest nezasáhne

Piloti irské nízkonákladové letecké společnosti Ryanair pořádají v několika evropských zemích 24hodinovou stávku. Aerolinky kvůli protestu zrušily zhruba 400 z 2400 plánovaných letů, což se dotýká asi 55 tisíc cestujících. Spojů na pražské Letiště Václava Havla se ale protest nedotkne.

„Na dnešní den (pátek) nemáme hlášené v souvislosti se stávkou personálu letecké společnosti Ryanair žádné zrušené lety. Všechno bude létat podle platného letového řádu,“ řekl mluvčí pražského letiště Roman Pacvoň. Největší dopad má stávka pilotů v Německu, kde bylo zrušeno 250 letů. Znamená to komplikace pro více než 42 tisíc lidí. Cestující si mohli rezervovat jiný let, nebo požadovat vrácení peněz, uvedla agentura DPA.

Stávky se účastní rovněž piloti Ryanairu v Irsku, Švédsku, Belgii a Nizozemsku. Protestují proti pomalému postupu rozhovorů o pracovních podmínkách. Ryanair létá do desítek zemí, včetně České republiky. Loni v prosinci se firmě podařilo odvrátit rozsáhlé stávky, když se poprvé ve své historii rozhodla uznat odborové svazy. Od té doby ale nedokáže s řadou z nich uzavřít kolektivní smlouvy.
