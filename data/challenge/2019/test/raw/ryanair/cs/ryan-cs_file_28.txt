cz-28
cs
2018-07-18
https://www.irozhlas.cz/ekonomika/aerolinie-ryanair-stavka-personal-omezeni-let-belgie-spanelsko_1807181956_pla
Personál aerolinek Ryanair chystá další stávku, zrušené lety se dotknou až 50 tisíc cestujících

Irská nízkonákladová letecká společnost Ryanair kvůli stávce palubního personálu příští týden zruší více než dvanáct procent letů. Opatření se ve dnech 25. a 26. července podle středečního sdělení firmy dotkne až 300 letů denně do Belgie, Portugalska a Španělska. V opačném směru pak zasáhne téměř 50 tisíc lidí. Dublin 19:56 18. července 2018



Ryanair tvrdí, že pracovní podmínky pro zaměstnance jsou konkurenceschopné a často lepší než u ostatních nízkonákladových přepravců. Na twitteru ve středu podnik také zveřejnil seznam výhod pro palubní posádky včetně ročního platu až 40 tisíc eur (tj. 1,1 milionu korun). A to pro zaměstnance ze zemí, kde je vysoká míra nezaměstnanosti mezi mladými. Aerolinky Ryanair působí ve 37 zemích včetně České republiky. Z hlediska počtu přepravovaných cestujících jsou evropskou jedničkou, loni jejich služeb využilo na 130 milionů cestujících. Loni v prosinci se firmě podařilo odvrátit rozsáhlé stávky, když se poprvé ve své 32leté historii rozhodla uznat odborové svazy. Od té doby se jí ale nedaří s řadou z nich uzavřít dohody o pracovních podmínkách. Společnost, která v pondělí oznámí výsledky hospodaření za uplynulé čtvrtletí, vykázala ve finančním roce do 31. března rekordní zisk 1,45 miliardy eur, tj. 37,5 miliardy korun. Varovala však, že kvůli vyšším nákladům na palivo, personál a rovněž kvůli konstantním cenám jízdného bude zisk klesat. ČTK
