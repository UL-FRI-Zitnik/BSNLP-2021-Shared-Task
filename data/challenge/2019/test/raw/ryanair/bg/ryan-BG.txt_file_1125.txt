bg-1125
bg
2018-06-20
https://www.marica.bg/pytnicite-na-letishteto-qdohme-soleti-i-bejk-rols-Article-135988.html
Пътниците на летището: Ядохме солети и бейк ролс

Пасажерите от злополучния полет за Шарлероа не получили никаква информация от служителите на летището какво се случва и защо са задържани с часове, след като са минали чекиране и митница, заяви пред "Марица" една от пътничките. Тя разбрала за аварията от съобщенията, които от Райънеър изпращали на мобилния телефон. Както изисква извънредната ситуация, те получили ваучери за храна от превозвача, но се оказало, че на летището няма достатъчно вода, нито храна. Залъгвахме глада и жаждата със студен чай, солети и бейк ролс, защото водата свърши, а друго за ядене нямаше, оплака се потърпевша. Директорът на летище Пловдив Христо Щерионов опроверга тази информация. Той заяви пред "Марица", че на пътниците на два пъти са раздавани ваучери за храна и напитки от страна на превозвача. Вода е имало достатъчно, а сандвичите дори били в повече, за което лично е проверил в търговския обект на аеропорта. Хората били задържани в граничната зона по решение на командира на екипажа. Той спрял бординга, след като констатирал технически проблем. Поискал помощ от Райънейър, който изпратил веднага самолет с технически екип. От екипажа първоначално мислели, че аварията ще бъде бързо отстранена, затова са задържали хората по-дълго време. След като станало ясно, че работата ще отнеме повече часове, пътниците са били извозени до хотел пак за сметка на Райънейър, уточни г-н Щерионов. Самолетът бил отремонтиран и е излетял за Брюксел - Шарлероа, вчера в 14,45 ч.
