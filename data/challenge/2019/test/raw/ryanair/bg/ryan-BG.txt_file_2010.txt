bg-2010
bg
2018-04-13
https://www.mediapool.bg/raianear-nabira-styuardi-za-evropeiskite-si-bazi-news277925.html
"Райънеър" набира стюарди за европейските си бази

Нискотарифният авиопревозвач "Райънеър" обяви, че наема кабинен екипаж за европейските си бази.
В София набирането на персонал ще бъде на 9 май, а компанията партньор е "Крюлинк". Всички заинтересовани могат да кандидатстват.
"Райънеър" ще осигури пълно безплатно обучение и не е необходим опит от кандидатите. По време на обучението на кандидатите ще получават финансова помощ, а размерът ѝ не е посочен.
Одобрените кандидати, които преминат успешно обучение, ще подпишат 2-годишен договор с "Райънеър" и ако се представят добре, след този срок ще получат предложение за постоянен договор.
През първата година на работа стюардите и стюардесите ще имат право на безплатна униформа и ще могат да разчитат на приходи между 17 000 и 23 000 евро. Отделно всеки нов член на кабинния екипаж на компанията еднократно ще получи 750 евро.
От втората година ще се получава надбавка към основната заплата.
Има и бонуси за производителност. Наетите ще работят 5 дни и ще почиват три.
В момента за "Райънеър" работят над 9000 стюарди и стюардеси.
