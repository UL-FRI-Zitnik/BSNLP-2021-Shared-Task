bg-1128
bg
2018-06-20
https://www.marica.bg/tim-i-moud-ot-bryuksel-pri-vas-qvno-vinagi-e-veselo-Article-136061.html
Тим и Моуд от Брюксел: При вас явно винаги е весело

Сред пътниците, попаднали в капана на летище Пловдив, имаше различни мнения и настроения за 17-часовото забавяне на полета до Брюксел. Според едни случката е в резултат на стандартен инцидент във въздуха, а хората от "Райънеър" и летището са се справили професионално, без да поставят в риск или тежки неудобства пасажерите. Според други организацията отново е била под всякаква критика и хората са преживели истински кошмар, след като часове наред са държани в неведение какъв точно е проблемът. „Храна реално нямаше. Кроасани, чипс и вода да, но не и истинска храна. Искаха да ни дават студен чай, но след кратко преговаряне се съгласиха да дадат на всички вода, понеже някой от нас не пият изкуствени напитки“, разказа Кристоу от "Арт номадите". Мнението му споделиха и Тим и Моуд. Младежите си организирали 10-дневна екскурзия в България и твърдят, че у нас явно винаги е весело, макар не съвсем уредено. Завчера симпатичните пътешественици направили грешката да дойдат 3 часа преди полета на летището, за да минат първи чекирането и проверката на багажа. Тогава младежите не знаели, че ще прекарат девет часа и половина на терминала. След като преминали през процедурите, те получили имейл, който съобщил, че полетът е отложен. Белгийците се опитали да се свържат с компанията по чат платформата, но тя не работела. Служителите на летището също не били наясно какво става. „В началото ни дадоха ваучери за вода и храна. Не можахме да предвидим, че ще отнеме толкова много време, за да се стигне до развръзка. Полетът беше забавян отново и отново, без никой да ни даде информация, а след това и отменен. От други пътници разбрахме, че е ударен от мълния“, разказаха младежите. 5 часа по-късно Тим попитал отново за безплатна вода, тъй като според него е абсурдно да получиш половин литър за толкова много време. Служителите му заявили, че вече си е използвал безплатната вода и трябва да плати за следващата бутилка. Последвало кратко съвещание, на което било решено, че пасажерите трябва да получат втори ваучер. В капана на летището попадна и Стоян Желев. Като местен човек той призна, че не е учуден от забавянето, нито от хаоса на летището. Той пътува до Брюксел по работа, но за него пристигането не е свързано с точна дата и час. „ За щастие аз не бързах. Имаше хора обаче, които трябваше да отложат важни работни срещи и ангажименти. Това, че полетът беше отменен, постави много хора в неудобно положение, но какво може да се направи - сигурността е на първо място, пък и никой не е очаквал самолетът да бъде ударен от мълния“, коментира мъжът малко преди заминаването си.
