bg-1316
bg
2018-10-04
https://www.marica.bg/spirat-poletite-do-bergamo-i-sharleroa-Article-159210.html
Спират полетите до Бергамо и Шарлероа

Превозвачът "Райънеър" спира полетите от Пловдив до Бергамо и Шарлероа. Те стартираха миналата година, но не предизвикаха очаквания интерес. Така от аеропорта остават редовните линии до Лондон три пъти седмично. В зимното разписание /края на декември 2018 - края на март 2019 г./ са включени три чартъра, също три пъти в седмицата - до Москва, Тел Авив и Белфаст. Съдбата на летище Пловдив е в мъгла. Концесията за аеропорта зацикли в края на юли, след като консорциумът между китайския конгломерат "Хайнан" (HNA Airport Group) и регистрирания в Холандия фонд "Пловдив Еърпорт Инвест" не се яви в Министерството на транспорта, информационните технологии и съобщенията (МТИТС) да подпише договора. Компанията спечели 35-годишната концесия за летище Пловдив. Правителствено решение за това бе взето на 28 март тази година. Официалната лаконична информация от представителя на „Хайнан“ Асен Василев бе, че китайската компания няма да успее да приключи с вътрешните си одобрения на бъдещата сделка. В медийното пространство обаче се появи информация за недоброто финансово здраве на конгломерата. "Хайнан" бил в процес на продажба на някои от международните си активи, за да ограничи вътрешния си дълг, натрупан през последните години. По същото време при трагичен инцидент във Франция загина основателят Уанг Джиен. Вторият кандидат за концесията "Консорциум Летище Пловдив", в който участват "Тракия икономическа зона" и транспортната фирма ПИМК, до момента не е поканен за концесионер. Това предполага процедурата по стария Закон за концесиите, по чиито правила през 2017 г. стартира третият опит за отдаване на Летище Пловдив на концесия. Имаше и трети кандидат - „Силк Роуд Пловдив Еърпорт“, който бе отстранен в надпреварата заради пропуски в документацията. От пресцентъра на транспортното министерство съобщиха, че на този етап няма яснота какво ще се случи с концесията на аеропорта край Крумово. Новият министър Росен Желязков тепърва щял да се запознае с казуса и официално да излезе със становище. Вариантите са три - да покани втория кандидат "Консорциум Летище Пловдив" за концесионер, да стартира процедурата отначало или да я замрази. Подозрения за третия ход се породиха заради исканите от БСП промени в Закона за концесиите, които да забранят да се отдават на концесия държавни предприятия като летища и пристанища, които са били в забранителния списък. Според запознати предложението на БСП обаче едва ли ще се гласува. Най-неочаквано през август Община Пловдив, която дотогава твърдо заставаше зад "Консорциум Летище Пловдив", поиска да управлява летището, а местният парламент единодушно гласува. Предложението от държавно да стане общинско бе внесено в Министерство на транспорта. По повод на казуса кметът Иван Тотев се мотивира, че в момента държавата не удовлетворява желанието на общината за развитие на Летище Пловдив. От Сдружение "Бизнесът за Пловдив" остро реагираха на искането на общината да си "пазари" летището и то при неясна финансова рамка и предложение за неговото развитие. Те изпратиха гневно писмо, включително и до премиера Бойко Борисов. "Начинът, по който се случи това, говори за външен натиск, който обслужва неясни за обществеността интереси. „Бизнесът за Пловдив“ оценява действията на общинското ръководство по казуса с летището като необмислени, необосновани и опасни за града", пише в писмото.
