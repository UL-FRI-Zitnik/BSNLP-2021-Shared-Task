bg-2007
bg
2010-04-08
https://www.mediapool.bg/niskotarifnata-raianer-slaga-taksa-na-toaletnite-v-samoletite-si-news163895.html
Нискотарифната ″Райънер″ слага такса на тоалетните в самолетите си

Ирландската нискотарифна авиокомпания ″Райънер″ (Ryanair) планира да въведе такса за използване на тоалетните на борда на самолетите си. Това съобщи в.″Дейли мейл″ (The Daily Mai) като се позова на прессъобщение от авиокомпанията.Таксата вероятно ще бъде едно евро или един британски паунд. Авиопревозвачът вече работи заедно с ″Боинг″ над нова конструкция на тоалетните, в които може да се влезе, като се пусне монета.Освен това компанията смята да намали броя на тоалетните на борда от три на една. Това ще позволи в машините да се поставят допълнително шест пътнически седалки.За първи път това намерение бе изказано през февруари 2009 г. от генералния директор на ″Райънер″ Майкъл О'Лири. Тогава то предизвика силното недоволство на членовете на потребителските асоциации в Ирландия и Великобритания, заради което О'Лири нарече предложението си ″шега″. Но през април тази година генералният директор все пак потвърди, че ще има такса за ползване на тоалетните в самолетите на компанията. Пътниците на ″Райънер″ вече плащат за храната и напитките, за ръчния багаж, дори за превоза на багаж над 15 килограма. При това надценката за храната надхвърля 300 процента.
″Райънер″ е най-голямата европейска нискотарифна компания, създадена през 1985 г., която лети в 20 европейски страни и Мароко. Компанията е известна с това, че компенсира ниските цени на полетите със заплащането на различни услуги. Освен тях превозвачът вдига цената на билета с 10 паунда, когато пътникът го плаща с кредитна карта.
