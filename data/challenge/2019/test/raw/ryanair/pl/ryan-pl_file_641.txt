pl-641
pl
2018-09-11
http://forsal.pl/transport/lotnictwo/artykuly/1254191,ryanair-odwoluje-w-srode-150-lotow-z-i-do-niemiec-z-powodu-strajku.html
Ryanair odwołuje w środę 150 lotów z i do Niemiec z powodu strajku

Tanie linie lotnicze Ryanair poinformowały we wtorek po południu o odwołaniu w środę 150 z 400 lotów z Niemiec i do Niemiec w związku z zapowiadanym na ten dzień strajkiem pilotów i personelu pokładowego.

Pasażerowie, których loty się nie odbędą, są powiadamiani SMS-em bądź e-mailem. Ryanair oferuje im zwrot pieniędzy , ewentualnie bezpłatną zmianę rezerwacji, tzn. przełożenie lotu na okres od czwartku do niedzieli. 24-godzinna akcja strajkowa, która ma się rozpocząć o godz. 3 w środę, będzie pierwszym wspólnym strajkiem dwóch związków zawodowych - Vereinigung Cockpit (VC) oraz Verdi. Związki domagają się wyższych płac i poprawy warunków pracy pilotów i personelu pokładowego. Zapowiedziany w poniedziałek wieczorem strajk ma objąć bazy Ryanaira w Niemczech, w których zatrudnionych jest 400 pilotów i 1000 pracowników personelu pokładowego. Według szacunków VC, wśród pracujących dla przewoźnika pilotów jedna trzecia zatrudniona jest na umowach zewnętrznych i z tego powodu nie może uczestniczyć w proteście. Ryanair to największy w Europie przewoźnik niskobudżetowy. Podczas pierwszej fali strajków z 10 sierpnia br. wykonywania pracy odmówili piloci Ryanaira w Niemczech, Holandii, Belgii i Szwecji. W konsekwencji linie musiały odwołać ok. 400 połączeń, czyli jedną szóstą zaplanowanych na tamten dzień lotów w Europie, co dotknęło ok. 55 tys. pasażerów.
