pl-878
pl
2018-11-07
https://www.pb.pl/prezes-ryanair-i-spolka-pozwani-w-usa-945035
Prezes Ryanair i spółka pozwani w USA

Fundusz emerytalny ze stanu Alabama zarzuca pozwanym oszukanie akcjonariuszy spółki i zawyżenie ceny jej akcji przez zapewnienia dotyczące kontroli nad stosunkami pracy w firmie i utrzymanie niskich kosztów.

- Bez wiedzy inwestorów historyczny wzrost zysków spółki był budowany na nieujawnionych i niedających się utrzymać fundamentach eksploatacji i rotacji pracowników. Spadek ceny kwitów Ryanair był bezpośrednim skutkiem natury i skali oszustwa oskarżonego, które ostatecznie zostało ujawnione inwestorom i rynkowi – głosi pozew. Pozywający chce nadania sprawie statusu pozwu zbiorowego, co oznacza możliwość przyłączenia się innych akcjonariuszy. Domaga się odszkodowania dla posiadaczy kwitów depozytowych Ryanair w okresie 30 maja 2017 - 28 września 2018 r. Przez ostatni rok Ryanair borykał się z problemem strajków i protestów pracowników. W grudniu 2017 roku został zmuszony po raz pierwszy do uznania związków zawodowych, a latem obecnego roku doszło do strajków, których skutkiem było uwięzienie tysięcy pasażerów taniej linii w portach lotniczych wielu krajów. Reuters przypomina, że 1 października irlandzki przewoźnik obniżył prognozę wyników tłumacząc to problemami wynikającymi z relacji pracy.
