pl-780
pl
2018-10-02
https://www.fakt.pl/wydarzenia/polska/klopoty-ryanaira-przewoznik-odwoluje-loty-i-zamyka-bazy/h5nr6mf
Tanie linie lotnicze w opałach. Co dalej z Ryanairem?

Od nowego roku zmieni się forma zatrudnienia pracowników załóg pokładowych Ryanaira. Będą zmuszeni przejść na samozatrudnienie i podpisać umowę z nową spółką - Warsaw Aviation. Tym samym zaczną latać pod zupełnie nowym szyldem czarterowego przewoźnika Ryanair Sun. Dokumenty potwierdzające nowe porządki pracownicy mieli podpisać do końca września.- Z tego co wiem, garstka osób podpisała nowe dokumenty, w większości są to osoby młode. Przewoźnik na razie nie naciska, czekamy co będzie działo się dalej – mówi w rozmowie z portalem Rynek Lotniczy Justyna Boczkur, przewodnicząca utworzonego na początku września związku zawodowego, Międzyzakładowej Organizacji Związkowej NSZZ Solidarność CWR Poland.

Planowane zmiany stały się przyczyną strajków i pogarszającej się sytuacji Ryanaira. Widać to doskonale w liczbach. Zakładano, że tegoroczny zysk netto wyniesie 1,35 mld euro. Tymczasem już teraz wiadomo, że przewoźnik zarobi maksymalnie 1,2 mld euro, czyli zdecydowanie mniej. W związku z problemami finansowymi zamknięto już bazę Ryanaira w Holandii (Eindhoven) i w Niemczech (Brema), gdzie łącznie stacjonowało 6 samolotów. Ich liczba zmniejszyła się natomiast w Dusseldorfie z 5 do 3. Kryzys nie ominął również Polski. Nad naszym niebem od kilku lat samoloty przewoźnika kursowały non stop. Teraz może się to zmienić. Z samego Wrocławia zlikwidowano już 16 połączeń. Nie lepiej jest na trasie Gdańsk - Kraków czy z Gdańska do Lizbony.
