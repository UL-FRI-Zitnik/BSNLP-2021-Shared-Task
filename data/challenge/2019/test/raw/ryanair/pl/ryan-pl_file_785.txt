pl-785
pl
2018-09-27
https://naszdziennik.pl/polska/201559,w-piatek-strajk-pilotow-i-personelu-kabinowego-ryanaira.html
W piątek strajk pilotów i personelu kabinowego Ryanaira

W sześciu państwach odbędzie się w piątek całodniowy strajk pilotów oraz personelu kabinowego irlandzkich tanich linii lotniczych Ryanair poinformowały w czwartek organizujące tę akcję związki zawodowe. Od szeregu miesięcy Ryanair ma do czynienia z ustawicznymi i częściowo koordynowanymi strajkami pilotów, jak też personelu kabinowego w różnych państwach europejskich. Postulaty strajkujących to podwyżki płac i poprawa warunków pracy zgodnie z ustawodawstwem danego kraju. Jednak będący największym europejskim tanim przewoźnikiem lotniczym Ryanair anulował do czwartkowego popołudnia tylko niecałe 200 z łącznie ponad 2400 swych piątkowych lotów, gdyż większość jego pracowników ma tego dnia normalnie pełnić swe obowiązki. Planowany strajk obejmie Belgię, Hiszpanię, Holandię, Portugalię i Włochy, jak również Niemcy, gdzie dopiero w czwartek tamtejsze związki zawodowe grupujące pilotów Zrzeszenie Cockpit (VC) i reprezentujący personel kabinowy związek pracowników sektora usług ver.di wezwały swych członków, by wzięli udział w proteście. Strajk ma się odbyć we wszystkich niemieckich centrach operacyjnych Ryanaira. RP, PAP.
