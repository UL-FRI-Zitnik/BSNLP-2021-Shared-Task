pl-655
pl
2018-09-12
https://www.tvp.info/38933296/strajk-pilotow-ryanaira-wladze-przewoznika-groza-zwolnieniami
Strajk pilotów Ryanaira. Władze przewoźnika grożą zwolnieniami

Kolejny w ostatnich tygodniach strajk rozpoczął się w środę o godz. 3 nad ranem i – według zapowiedzi – ma potrwać dobę. Wezwały do niego związek zawodowy Verdi i stowarzyszenie pilotów Cockpit. Pracownicy irlandzkich linii domagają się podwyżek płac i lepszych warunków pracy. Władze linii lotniczych tłumaczą, że zaproponowały już pilotom lokalne podwyżki i kontrakty, dlatego strajk uznają za nieuzasadniony. Zagroziły również zwolnieniami, jeżeli protesty będą kontynuowane. W martwym punkcie – Mimo wyraźnego sygnału, jakim był sierpniowy strajk, negocjacje wciąż tkwią w martwym punkcie – przekonuje negocjator ze strony związku Ingolf Schumacher. Dyrekcja Ryanaira zapowiedziała, że pasażerowie będą na bieżąco informowani o odwołanych lotach i będą mogli zmienić rezerwacje. W sierpniu Ryanair doznał najdotkliwszego w swojej historii jednodniowego strajku – przypomina Agencja Reutera. Strajkowali piloci z pięciu krajów, zakłócając w szczycie wakacyjnym loty około 55 tys. podróżnych.
