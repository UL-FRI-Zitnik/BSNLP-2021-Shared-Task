pl-793
pl
2018-09-25
https://www.rmf24.pl/fakty/swiat/news-ryanair-odwolal-190-lotow-w-zwiazku-z-planowanym-strajkiem,nId,2636187
Ryanair odwołał 190 lotów w związku z planowanym strajkiem

Oznacza to, że nie dojdzie do skutku około 8 proc. piątkowych lotów, co będzie dotyczyło około 30 tys. z łącznie 450 tys. pasażerów, zamierzających skorzystać w dniu strajku z usług Ryanair. Przewoźnik zaznaczył, że wszyscy podróżni, których to dotyczy, zostali już powiadomieni, a pozostałe loty odbędą się normalnie. Ryanair nie podał jednak, które konkretnie połączenia anulowano. Planowany strajk obejmie Belgię, Hiszpanię, Holandię, Portugalię i Włochy, ale na razie nie wiadomo, czy przyłączy się do niego personel z Niemiec. "Zakończyliśmy właśnie w Berlinie rokowania z Ryanairem i obecnie oceniamy ich wyniki" - powiedziała późnym popołudniem agencji dpa rzeczniczka związku zawodowego pracowników sektora usług ver.di. Odpowiedzialny w zarządzie Ryanaira za marketing Kenny Jacobs przeprosił dotkniętych skutkami strajku klientów i ostrzegł przed konsekwencjami pracowniczego sporu. Te powtarzające się niepotrzebne strajki szkodzą interesom Ryanaira i naszym klientom w czasie, gdy ceny ropy silnie wzrosły - oświadczył. Od szeregu miesięcy Ryanair ma do czynienia z ustawicznymi i częściowo koordynowanymi strajkami pilotów, jak też personelu kabinowego w różnych państwach europejskich. Postulaty strajkujących to podwyżki płac i poprawa warunków pracy zgodnie z ustawodawstwem danego kraju. (ł)
