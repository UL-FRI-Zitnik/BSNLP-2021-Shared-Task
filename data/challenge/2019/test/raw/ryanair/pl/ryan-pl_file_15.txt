pl-15
pl
2018-02-02
http://www.rp.pl/Lotnictwo/180209832-Ryanair-chce-umowy-z-wlasnymi-pilotami-poza-zwiazkiem.html
Ryanair chce umowy z pilotami poza związkiem

Ryanair zwrócił się do pilotów w rodzimej bazie w Dublinie, by pominęli związek zawodowy i zaakceptowali bezpośrednio proponowane podwyżki, mimo że dyrekcja prowadzi rozmowy ze związkami w Europie, aby oficjalnie zatwierdzić szokującą decyzję o uznaniu ich.

Największa linia lotnicza w Europie została zmuszona do uznania związków zawodowych po raz pierwszy w swej 32-letniej historii, aby uniknąć strajków w okresie świąt. Kilka dni temu osiągnęła przełom zawierając porozumienie o uznaniu brytyjskiej organizacji pilotów BALPA, ale związki zawodowe w innych krajach, również w Irlandii, stwierdziły, że nie podoba im się sposób prowadzenia negocjacji. Teraz linia lotnicza zarzuciła irlandzkiemu związkowi FORSA/IALPA wprowadzanie pilotów w błąd, co jest najnowszą oznaką rozdźwięków. Ryanair twierdzi, że 65 proc. pilotów z Dublina nie reprezentowanych przez tę organizację zgodziło się na podwyżkę płac, a 35 proc. reprezentowanych przez FORSA/IALPA nie zgadza się na nią. „Ryanair zwrócił się pisemnie do tych 35 proc., aby pozwolono im indywidualnie zaakceptować w lutym te podwyżki, bo IALPA nie zgadza się na zorganizowanie głosowania, bo wie, że przegra. Nie będziemy stać bezczynnie, gdy oni z tego związku opóźniają decyzje i wprowadzają w błąd naszych pilotów w Dublinie” — oświadczył przewoźnik w komunikacie. W piśmie do pilotów zawierającym ofertę dyrekcja Ryanaira podała, że FORSA/IALPA nie odpowiedział na wysłane 3 stycznia oficjalne porozumienie o uznaniu tej organizacji. Związek zaprzecza temu twierdząc, że od tamtej pory skierował do dyrekcji trzy pisma. W ostatnim informował dyrekcję, że piloci postanowili jednogłośnie na zebraniach odrzucić ofertę płacową, jeśli dyrekcja nie potwierdzi, że taka zgoda nie zaszkodzi przyszłym rozmowom o płacach. Piloci domagają się ponadto, by linia uznała tę organizację za jedyne ciało uprawnione do negocjowania układu zbiorowego pilotów stacjonujących w Irlandii i że dotychczasowy system zawierania umów płacowych z poszczególnymi bazami zostanie zlikwidowany. Związki zawodowe w Europie zwróciły się w ubiegłym tygodniu do Ryanaira o wspólne spotkanie z dyrekcją, ale przewoźnik odrzucił to.
