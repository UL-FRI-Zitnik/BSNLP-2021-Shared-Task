pl-556
pl
2018-08-10
https://fakty.interia.pl/swiat/news-paraliz-na-lotniskach-strajk-dotknie-i-polske,nId,2617104
Paraliż na lotniskach? Strajk dotknie i Polskę

W związku ze strajkiem pilotów z pięciu krajów nie poleci dziś prawie 55 tysięcy pasażerów. W sumie zostało odwołanych prawie 400 lotów taniego przewoźnika z 2400 zaplanowanych na dzisiaj. Najwięcej - 250 - w Niemczech, w Belgii ponad 100.

Biuro prasowe Ryanaira zapewniło, że wszyscy pasażerowie, których tego dnia odwołano loty, zostali powiadomieni o tym przez przewoźnika. Jednocześnie biuro odsyła pasażerów na stronę internetową linii, by sprawdzić aktualny status swojego rejsu.

Do wczoraj nie było wiadomo, czy w strajku będą mogli uczestniczyć piloci z Holandii, bo firma Ryanair próbowała zablokować w sądzie możliwość zorganizowania protestu, ale ten sprzeciw został odrzucony. Związkowcy w irlandzkich liniach lotniczych domagają się poprawy warunków pracy i podwyższenia płac. Ryanair uważa, że żądania związków są nieuzasadnione i przekonuje, że warunki, które zapewnia swoim pracownikom są konkurencyjne i lepsze od oferowanych przez inne linie lotnicze.
