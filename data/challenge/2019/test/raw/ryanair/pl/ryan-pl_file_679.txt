pl-679
pl
2018-09-12
http://wgospodarce.pl/informacje/53801-zaczal-sie-strajk-ryanaira?utm_source=feedburner&utm_medium=feed&utm_campaign=Feed%3A+wGospodarce+%28wGospodarce.pl%29
Zaczął się strajk Ryanaira

Od godziny 3 nad ranem w środę trwa w Niemczech strajk pilotów i personelu pokładowego niskobudżetowych linii lotniczych Ryanair. W związku z 24-godzina akcją strajkową odwołano 150 z 400 lotów z Niemiec i do Niemiec. Jest to pierwszy wspólny strajk dwóch związków zawodowych - Vereinigung Cockpit (VC) oraz Verdi. Związki domagają się wyższych płac i poprawy warunków pracy pilotów i personelu pokładowego. Związki twierdzą, że firma Ryanair nie zaproponowała pracownikom satysfakcjonującej oferty w sprawie płac i warunków pracy. Przewoźnik twierdzi, że propozycje są uczciwe i że akcja strajkowa jest bezpodstawna - podaje agencja Associated Press. Ryanair zaoferował pasażerom zwrot pieniędzy za odwołane loty bądź bezpłatną zmianę rezerwacji, tzn. przełożenie lotu na okres od czwartku do niedzieli. Zapowiedziany w poniedziałek wieczorem strajk objął bazy Ryanaira w Niemczech, w tym we Frankfurcie i Berlinie, w których zatrudnionych jest 400 pilotów i 1000 pracowników personelu pokładowego. Według szacunków VC, wśród pracujących dla przewoźnika pilotów jedna trzecia zatrudniona jest na umowach zewnętrznych i z tego powodu nie może uczestniczyć w proteście. Ryanair to największe w Europie niskokosztowe linie lotnicze. Podczas pierwszej fali strajków z 10 sierpnia br. wykonywania pracy odmówili piloci Ryanaira w Niemczech, Holandii, Belgii i Szwecji. W konsekwencji linie musiały odwołać ok. 400 połączeń, czyli jedną szóstą zaplanowanych na tamten dzień lotów w Europie, co dotknęło ok. 55 tys. pasażerów. Na podst. PAP.
