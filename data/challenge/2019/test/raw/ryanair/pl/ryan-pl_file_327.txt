pl-327
pl
2018-07-31
https://www.tvp.info/38305996/szef-ryanaira-jesli-bedziecie-strajkowac-przeniesiemy-miejsca-pracy-do-polski
Szef Ryanaira: Jeśli będziecie strajkować, przeniesiemy miejsca pracy do Polski

Po strajkach pilotów z bazy w Dublinie i przestojach wywołanych protestami personelu pokładowego we Włoszech, Hiszpanii, Portugalii i Belgii – tym razem za strajkiem zagłosowała przytłaczająca większość niemieckich pilotów niskokosztowego przewoźnika. W odpowiedzi na tę informację Michael O’Leary oświadczył, że nie zamierza rezygnować z perspektyw rozwoju, jakie stoją przed firmą i „jest gotów ciąć zatrudnienie na każdym rynku”, na którym będzie to konieczne. – Mamy w Ryanairze sytuację, że na 20 rynkach brakuje nam samolotów, ponieważ taki jest popyt na usługi, które oferujemy i za ceny, które oferujemy. Jeżeli jakieś rynki ponoszą szkody z powodu strajków, tak jak rynek irlandzki, to mając ogromne wzrosty na rynku polskim, gdzie miejsca w samolotach Ryanair Sun wyprzedają się i przynoszą zyski, potrzebując w Polsce większej liczby samolotów możemy przebazować flotę do Polski – wyjaśniał O’Leary.

Ryanair Sun to obsługująca połączenia czarterowe warszawska spółka-córka irlandzkiego holdingu, który ogółem operuje z 86 baz w 37 krajach i w zeszłym roku przewiózł 130 mln pasażerów. – Jeśli będzie po ich stronie zdrowy rozsądek – mówił o’Leary mając na myśli związkowców i ogólnie pilotów – to się dogadamy. Jeżeli chcą strajkować dla samego strajkowania, to będą strajkować, a my przeniesiemy miejsca pracy i samoloty – powtórzył.
