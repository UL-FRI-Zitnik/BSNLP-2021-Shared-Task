cs-1003
cs
2018-04-17
https://archiv.ihned.cz/c1-66111770-avast-dokazuje-ze-brexit-neni-konec-sveta?utm_source=mediafed&utm_medium=rss&utm_campaign=mediafed
Avast dokazuje, že brexit není konec světa

Chystaný prodej akcií české antivirové firmy Avast Software v Londýně dokazuje, že odchod Velké Británie z EU nemusí být překážkou pro další existenci londýnské obchodní čtvrti City. Vstup Avastu na burzu je signálem toho, že brexitová kaše nemusí být tak horká. Ten, komu zůstane vysoký podíl dluhu vůči celkovému majetku, totiž bude po odeznění časů hojnosti sledovat, jak jeho půjčky zdražují.

Poskytovatel kybernetického zabezpečení Avast jde na burzu. Za čtvrtinu svých akcií by rád získal jednu miliardu dolarů. V Londýně se s akciemi Avastu začne obchodovat už začátkem května. Kdo by před třiceti lety, ještě v socialistickém Československu, řekl, že právě vznikající družstvo Alwil Software bude mít jednou na svědomí největší primární úpis technologických akcií v britské historii.

Přesně na tak velké IPO to v případě Avastu, který je přímým následníkem Alwilu, vypadá. A kdo by před necelými dvěma lety, v červnu 2016, v době tehdejšího šoku z referenda o brexitu, řekl, že Avast bude chtít své akcie upsat právě v Londýně. Vždyť přece v roce 2012 ta samá firma už málem vstoupila na americkou burzu Nasdaq. Jenže z důvodu tehdejší obtížné situace na trzích pokus vzdala. Vzpomeňme, burzy po celém světě se zrovna vzpamatovávaly z globální finanční krize a starý kontinent navíc ještě dusila krize dluhová. Ano, pro úspěšný vstup na burzu jsou důležité momentální podmínky na trzích. Ty byly v roce 2012 chabé. Důležité jsou ale i vyhlídky. Avast tedy zjevně neočekává, že burzovní parket londýnské City bude odchodem Británie z Evropské unie zásadnějším způsobem negativně poznamenán. To by své akcie přece opět chystal upsat raději v Americe. Vstup Avastu na burzu je zkrátka dalším pozitivním signálem, že brexitová kaše se nakonec nebude jíst tak horká, jak mnozí zejména v posledních dvou letech věští.
