bg-24
bg
2018-01-20
http://dnes.dir.bg/news.php?id=26796533
Кристин Бонфоа: Да се знае- Европа излива милиони в...

Това мнение изрази ръководителката на френските социалисти в Европейския парламент Кристин Рево д’Алон Бонфоа пред БНР. Бонфоа подчерта, че не е честно Европа да излива милиони в България и да се говори, че тя не прави нищо за страната ни. "Много е важно на следващите европейски избори кандидатите, които са проевропейски настроени, да припомнят какво са дали структурните фондове на страната, както и че трябва да се върви още по-напред", допълни тя. В деня, в който България ще започне да внася повече в бюджета на Европейския съюз, това ще стане, защото нейното богатство се е увеличило благодарение на кохезионната политика, която пък е позволила инвестиции и сериозен икономически възход, заяви френският евродепутат. В коментар за увеличаващия се евроскептицизъм на българите и връзката му с увеличаването на вноската в евробюджета, Кристин Рево Бонфоа отбеляза още: "Мисля, че непременно трябва да се говори с българските граждани. Аз бях в България и видях с очите си какво са донесли за страната кохезионните фондове. Това особено важи за транспортния сектор милиони евро идват всеки месец от Европейския съюз. И ако при всички тези фондове българите са антиевропейски настроени, е, вероятно защото не им се казва, че тези пари идват от Европа, от солидарността на страните-членки". Тя изтъкна, че е много важно да има дискусия по въпроса и се надява, че политическите партии ще я направят. Ако не го сторят, това би означавало, че има една голяма лъжа спрямо българите по подобие на тази, която видяхме на референдума във Великобритания. Ако спечели вотът за излизане от ЕС, то беше, защото някои от тях, които бяха срещу Европа, им казваха, че тя гълта пари, без да им дава нищо. Откакто започна процедурата по Брекзит, те си дават сметка за всичко, което са на път да изгубят като директни плащания, подчерта евродепутатката. Същото важи и за България. Всички получават големи суми и най-вече тези, които най-много имат нужда от тях. България, Румъния и Полша са сред първите страни, които получават пари от ЕС. И когато казвам, че всички страни в Общността трябва да внасят повече, за да има по-солиден бюджет, от това ще се облагодетелстват и българите. За тях това е нещо положително, а не обратното. И така трябва да се обясни. Колкото до вноските на страните-членки в Европейския съюз, това е политическо решение, изтъкна Кристин Бонфоа. "Страните-членки могат да решат, че ще внасят същите суми и нито цент повече. Но тогава лидерите не биха могли да искат повече европейски политики. Когато говорим за европейска отбранителна политика, трябва да сме наясно, че за това са необходими значителни средства. Ако сме направили такъв амбициозен избор, то това означава, че трябва да се внася и повече в европейския бюджет за тази цел. /.../ Ние не сме против страните-членки да увеличат вноските си, ако това носи полза на европейските граждани. Но за нас е неприемливо да се говори, че щом една страна си тръгва, ще има по-малко пари и ще правим по-малко неща", заключи лидерът на френските социалиспи в европарламента.
