cs-36
cs
2018-11-05
https://www.denik.cz/ze_sveta/obhajce-pakistanske-krestanky-bibiove-odsouzene-k-smrti-uprchl-do-nizozemska-20181105.html
Obhájce pákistánské křesťanky Bibiové odsouzené k smrti uprchl do Nizozemska

Mulúk odcestoval z Pákistánu kvůli obavám o svůj život již v sobotu. „Potřebuji zůstat naživu, abych mohl i nadále bojovat za Asii Bibiovou,“ řekl právník agentuře AFP před svým odletem do Evropy s tím, že žena zůstává jeho klientkou. Informaci o příjezdu Mulúka do země potvrdil agentuře Reuters nizozemský spolek Pomoc pro pronásledované křesťany (HVC). Právě tato organizace podle některých zdrojů už několik let finančně podporuje obhajobu Bibiové.

Bibiová, vlastním jménem Asia Noreenová, byla před osmi lety odsouzena k absolutnímu trestu za urážku proroka Mohameda. Pákistánský nejvyšší soud ji ale minulý týden zprostil viny s tím, že důkazní materiál byl vágní. Soudní rozhodnutí vyvolalo po celé zemi demonstrace radikálních muslimů. Ti požadovali, aby byla Bibiová veřejně oběšena. K uklidnění situace došlo až poté, co pákistánské úřady slíbily, že propuštění Bibiové odloží a nedovolí jí opustit zemi. Spor kvůli kbelíku. Bibiová byla zadržena v roce 2009 po hádce se skupinou žen. Celý incident začal nevinný spor o kbelík s vodou během sběru ovoce. Ženy křesťanku napadly, protože kbelík použila a její víra ho tak „znečistila“. V následné slovní přestřelce ženy Bibiovou vyzvaly, aby konvertovala k islámu, načež žena údajně třikrát urazila proroka Mohameda. Po návratu domů měla podle britské BBC čelit fyzickému týrání, během kterého se k rouhání doznala. Následně byla zadržena policií. V Pákistánu, který má přes 200 milionů obyvatel, žije 1,6 procenta křesťanů. BBC dodává, že v posledních letech čelila jejich komunita řadě útoků. Od roku 1990 bylo v zemi kvůli rouhání zabito 65 lidí.
