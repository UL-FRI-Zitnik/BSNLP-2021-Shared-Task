cs-134
cs
2018-02-22
http://zahranicni.eurozpravy.cz/eu/216431-zacal-brexod-britanii-opousti-nejvice-obcanu-eu-za-posledni-desetileti/
Začal "brexod". Británii opouští nejvíce občanů EU za poslední desetiletí

Celkem se za sledovaných 12 měsíců do Británie přistěhovalo 220.000 občanů EU, opačným směrem se vydalo 130.000 osob, což je podle BBC nejvyšší číslo za poslední desetiletí. Počet imigrantů z EU se dostal na nejnižší hodnotu od roku 2012 a deník The Guardian to označil za počáteční fázi "brexodu". Méně Evropanů zároveň přicházelo do Británie z "důvodů spojených s prací", uvádí BBC, a to konkrétně o 58.000. "Brexit by jistě mohl být faktorem v rozhodování o tom, zda se přistěhují do Británie, nebo se z ní odstěhují, ale motivace lidí k migraci je komplikovaná a může ji ovlivnit mnoho různých příčin," uvedla Nicola Whiteová z britského statistického úřadu (ONS).

Ze států mimo území EU přibylo v Británii 205.000 osob a to je naopak maximum posledních šesti let. Podle zpravodaje BBC pro vnitropolitické dění Dannyho Shawa tento posun způsobil zejména zvýšený zájem o studium a možná také korekce nezvyklého propadu čísel z předchozího období. Shaw dále uvedl, že britské firmy se možná při komplikované situaci občanů EU začaly ohlížet po pracovní síle z jiných regionů.
