cs-1315
cs
2018-03-07
https://archiv.ihned.cz/c1-66068410-evropane-konecne-vedi-po-cem-britove-touzi?utm_source=mediafed&utm_medium=rss&utm_campaign=mediafed
Evropané konečně vědí, po čem Britové touží

Poslední rok a půl platilo, že čím zásadnější projev o brexitu britská ministerská předsedkyně Theresa Mayová dopředu avizovala, tím méně jsme se o podobě britského odchodu z EU a dalších vztazích Británie se zbytkem unie dozvěděli. Přiznejme, že v případě jejího pátečního londýnského poselství to přece jen bylo podstatně lepší. Hřiště, na němž se hraje poněkud asymetrická vybíjená všech z EU proti Spojenému království, se teď znatelně zmenšilo. Skoro by se dalo říct, že na starém kontinentu konečně vědí, "po čem Britové touží"… Theresa Mayová například poprvé přiznala, že oba "celky" ztratí po roce 2019 (resp. 2021, to podle délky přechodného období) část přístupu na trhy toho druhého. Takhle jasně jsme to ještě neslyšeli. Podle premiérky se nic nemění na tom, že Velkou Británii hodlá vyvést z jednotného trhu (celní unii výslovně nezmínila). Systém volného pohybu osob pak ve Spojeném království v té podobě, jak ji známe dnes, definitivně skončí stejně jako jurisdikce Soudního dvora EU. Bum. To jsou podle Mayové tvrdá fakta.
