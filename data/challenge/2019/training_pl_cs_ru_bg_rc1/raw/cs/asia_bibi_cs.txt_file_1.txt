cs-1
cs
2018-11-07
https://echo24.cz/a/SqpcH/verejne-obesit-zadaji-radikalove-pakistanskou-krestanku-jen-tak-neosvobodi-zmenila-ale-veznici
Veřejně oběsit, žádají radikálové. Pákistánskou křesťanku jen tak neosvobodí, změnila ale věznici

Pákistánská křesťanka Asia Bibiová, která byla před osmi lety odsouzena k trestu smrti za urážku islámského proroka Mohameda a před týdnem byla zproštěna viny, zůstává nadále ve vězení, ale podle informací agentury AP byla ve středu převezena do bezpečnějšího zařízení v Islámábádu. Podle AFP nelze očekávat, že by žena byla v nejbližší době propuštěna. Převoz z provincie Paňdžáb do Islámábádu provázela přísná bezpečnostní opatření. Silnice vedoucí na letiště střežili vojáci, informovala agentura AP s odvoláním na oficiální činitele, kteří si nepřáli být jmenováni, protože nejsou oprávnění komunikovat s médii. Rozhodnutí pákistánského nejvyššího soudu z minulé středy vyvolalo v Pákistánu demonstrace radikálních muslimů, kteří požadovali, aby žena byla veřejně oběšena. Demonstranti, kteří kromě popravy Bibiové požadovali i smrt trojice soudců, kteří křesťanku osvobodili, blokovali silnice spojující Islámábád s jinými velkými pákistánskými městy. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi. Vzhledem k této dohodě setrvává Bibiová navzdory zproštění viny dál ve věznici. Před převozem byla Asia Bibiová ve věznici ve městě Multán, sdělil AFP nejvyšší představitel vězeňské správy provincie Paňdžáb Zavar Husain Varaič. „Obvykle dostáváme příkaz k propuštění dva dny po vynesení rozsudku, a pokud jsou příbuzní a právníci vězně hodně aktivní, mohou dosáhnout propuštění i během jednoho dne. Ale co se týče Asii Bibiové, takový příkaz nepřišel,“ dodal. Jeden z místních duchovních, který v roce 2009 obvinil Bibiovou z rouhání, se již minulý týden obrátil na nejvyšší soud s žádostí, aby osvobozující verdikt zvrátil. Islamistická strana Tehríke Labajk (TLP), která stála v čele protestů, varovala, že její přívrženci jsou připraveni se do ulic vrátit. Několik zemí nabídlo Bibiové azyl, mimo jiné Itálie, Francie či Španělsko. Více než 40 francouzských intelektuálů podepsalo výzvu k propuštění Bibiové. Výzva, kterou inicioval francouzský filozof Daniel Salvatore Schiffer, byla ve středu zveřejněna v listu Le Figaro. Mezi signatáři jsou dále například bývalý francouzský ministr spravedlnosti Robert Badinter s manželkou, filozofkou Elisabeth Badinterovou, někdejší ministr školství a filozof Luc Ferry, filozof Robert Redeker, politolog Pierre-André Taguieff či právník a vydavatel Jean-Claude Zylberstein. V další výzvě vyjádřili znepokojení nad osudem Asii Bibiové také francouzští biskupové. „Ve jménu základních lidských práv vyzýváme k ochraně života Bibiové, jejích příbuzných a obhájců a modlíme se za ně,“ píše se v prohlášení. V pondělí starostka Paříže Anne Hidalgová uvedla, že je připravena přivítat Bibiovou a její rodinu ve francouzské metropoli. Italská vláda tento týden uvedla, že je připravena pomoci najít řešení, které by Bibiové „zajistilo budoucnost“. „Udělám vše, co je v lidských silách, abych této ženě zabezpečil budoucnost,“ napsal na twitteru italský ministr vnitra Matteo Salvini. Také italské ministerstvo zahraničí uvedlo, že je připraveno podniknout všechny kroky, o nichž by mohla vláda v této záležitosti rozhodnout. Italská katolická asociace ACS, která podporuje nejen Bibiovou, ale všechny perzekvované křesťany na světě, oznámila, že se na ni obrátil s prosbou o pomoc Asiin manžel. Ve videonahrávce zveřejněné na stránkách ACS Ašik Masíh prosí italskou vládu o pomoc s odjezdem ze země, protože jejich životní podmínky v Pákistánu jsou čím dál tím těžší. „Máme velké obavy, protože náš život je ohrožený. Už ani nemáme co jíst, protože nemůžeme vycházet ven, abychom si nakoupili,“ říká v nahrávce Masíh podle italského překladu. Čtěte také:
