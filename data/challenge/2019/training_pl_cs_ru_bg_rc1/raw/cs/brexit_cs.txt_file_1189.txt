cs-1189
cs
2018-02-09
https://www.denik.cz/ze_sveta/dalsi-zadrhel-v-brexitu-prechodne-obdobi-vubec-nemusi-nastat-varovala-eu-20180209.html
Další zádrhel v brexitu. Přechodné období vůbec nemusí nastat, varovala EU

„Přechodné období není pevně daná věc,“ varoval Barnier na páteční tiskové konferenci. Ačkoli v minulosti bývalo zvykem, že o nejnovějším vývoji v jednání informoval společně s britským ministrem pro brexit Davidem Davis, tentokrát před přítomné novináře přišel sám. „Osobně mám problém pochopit některé postoje Británie. Byli to oni, kdo požádal o přechodné období. Je logické, že chceme udržet regulační a dohledovou strukturu i způsob, jakým jsou uplatňovaná pravidla,“ vysvětlil Barnier.



Na jeho slova později reagoval Davis: „Po velmi intenzivní debatě, kterou jsme vedli tento týden, je překvapivé slyšet, že Michelovi Barnierovi není jasné naše stanovisko. Usilujeme totiž o časově omezené období, během kterého bude zachován vzájemný přístup na trhy za současných podmínek,“ uvedl. Evropská komise během tohoto týdne zveřejnila svůj návrh části budoucí dohody o brexitu, který se zabývá budoucím přechodným obdobím. Podle něj by Británie měla zůstat součástí společného trhu, přičemž se na ni budou vztahovat všechny povinnosti členských zemí. Nebude se však již podílet na rozhodování o pravidlech. Londýn text okamžitě podrobil tvrdé kritice.
