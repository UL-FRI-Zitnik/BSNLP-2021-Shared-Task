cs-1157
cs
2018-05-16
https://www.denik.cz/ze_sveta/britanii-hrozi-ustavni-krize-skoti-zamitli-zakon-o-brexitu-20180516.html
Británii hrozí ústavní krize. Skoti zamítli zákon o brexitu

Rozhodnutí skotského parlamentu zasadilo další ránu britské premiérce Therese Mayové, která se zákonem o odchodu Spojeného království z Evropské unie už několikrát narazila ve Sněmovně lordů. Výsledek hlasování není právně závazný, jeho nerespektování by však podle britských médií mohlo vyústit ve vážnou ústavní krizi. Pokud vláda premiérky Theresy Mayové prosadí zákon bez ohledu na skotský parlament, bude to bezprecedentní a posílí to požadavky na uspořádání nového referenda o nezávislosti Skotska.



Konflikt skotské a londýnské vlády trvá už řadu měsíců. Úternímu hlasování v Edinburghu předcházely dlouhé debaty o tom, jaký dopad by mělo schválení zákona o brexitu na samosprávy v jednotlivých částech Spojeného království. Případné převedení celkem 24 pravomocí z Bruselu na Skotsko a Wales na jedné straně a vládu v Londýně na straně druhé vyvolává otázky ohledně průmyslových a zemědělských dotací, rybářských kvót anebo schvalování geneticky upravovaných plodin.
