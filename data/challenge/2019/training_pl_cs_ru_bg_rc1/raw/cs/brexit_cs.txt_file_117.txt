cs-117
cs
2018-01-27
https://www.tyden.cz/rubriky/zahranici/evropa/britove-se-ptaji-bude-dalsi-referendum-o-brexitu_464841.html
Britové se ptají: Bude další referendum o brexitu?

Britové jsou ve své většině nakloněni uspořádání druhého referenda o brexitu, tedy o odchodu země z Evropské unie. Vyplývá to z průzkumu, o kterém na svém webu informoval list The Guardian. Předmětem hlasování by měla konečná dohoda s EU o podmínkách brexitu, výsledek by však podle průzkumu byl těžko předvídatelný, tak těsný zůstává rozdíl mezi oběma tábory. Zájem o hlasování podle průzkumu agentury ICM stoupá spolu s tím, jak se vyjednání s EU o brexitu blíží do finále: 47 procent Britů by si přálo mít konečné slovo o brexitu, až budou jasné podmínky odchodu Spojeného království z EU, naopak 34 procent dotázaných bylo proti tomu, aby se otázka znovu otevírala. Pokud se vyloučí přibližně pětina nerozhodnutých, pak stoupenci druhého referenda vedou v poměru 58 ku 42 procentům, poznamenal deník s tím, že jde o jasný rozdíl 16 procentních bodů. Zvýšená podpora pocházela od obou stran sporu - další referendum o konečné dohodě by si přála čtvrtina voličů, kteří hlasovali pro brexit. K dalším klíčovým poznatkům z průzkumu The Guardian zařadil stoupající obavy z dopadů brexitu: 43 procent si dělá starosti ohledně negativních dopadů brexitu na britskou ekonomiku, těsná většina věří, že bude mít neblahý dopad i na "britský způsob života". Voliči opozičních labouristů si více rozmýšlejí své postoje: devět procent z těch, kteří byli pro odchod, by v unii raději setrvali.
