cs-2019-6
cs
2019-01-29
https://www.denik.cz/ze_sveta/kauza-pakistanske-krestanky-konci-soud-potvrdil-osvobozujici-rozsudek-20190129.html
Kauza pákistánské křesťanky končí. Soud potvrdil osvobozující rozsudek

Pákistánský nejvyšší soud potvrdil osvobození křesťanky Asii Bibiové, která byla v roce 2010 za údajnou urážku islámu odsouzena k trestu smrti oběšením. Odmítl totiž petici, jejímž prostřednictvím radikální islamisté požadovali, aby byla žena popravena. Podle soudu neprokázala petice žádnou chybu v osvobozujícím rozsudku z loňského října.

Nejnovější verdikt znamená konec dlouholetého sporu kolem nejznámější pákistánské křesťanky, jejíž kauzu sledoval celý svět. Matka čtyř dětí má tak nyní přinejmenším teoretickou možnost vycestovat z Pákistánu.

Bibiová byla zadržena v roce 2009 po hádce se skupinou žen. Celý incident začal nevinný spor o kbelík s vodou během sběru ovoce. Ženy křesťanku napadly, protože kbelík použila a její víra ho tak „znečistila“. Úražka islámu V následné slovní přestřelce ženy Bibiovou vyzvaly, aby konvertovala k islámu, načež žena údajně třikrát urazila proroka Mohameda. Po návratu domů měla podle britské BBC čelit fyzickému týrání, během kterého se k rouhání doznala. Následně byla zadržena policií. O rok později ji soud uznal vinnou a za urážku islámu ji poslal na popraviště. Tento verdikt ale loni v říjnu zvrátil nejvyšší soud, který konstatoval, že žalobci nebyli schopni dokázat, že by žena porušila zákon. Propuštění Bibiové vyvolalo v zemi silné protesty, žena se proto poté, co upustila věznici, kvůli obavám o vlastní život skrývala na neznámém místě. V Pákistánu, který má přes 200 milionů obyvatel, žije 1,6 procenta křesťanů. BBC dodává, že v posledních letech čelila jejich komunita řadě útoků. Od roku 1990 bylo v zemi kvůli rouhání zabito 65 lidí.
