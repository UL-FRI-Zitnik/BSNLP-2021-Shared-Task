cs-12
cs
2018-02-09
https://archiv.ihned.cz/c1-66044270-theresa-mayova-s-brexitem-v-patach?utm_source=mediafed&utm_medium=rss&utm_campaign=mediafed
Theresa Mayová s brexitem v patách

Hlavní potíž brexitu je to, že až dosud se nic jiného než potíže s ním nedalo spojit.Hlavní unijní vyjednávač Michel Barnier upozorňuje, že kdo chce úplně odejít, nemůže počítat s dosavadními výhodami. Britská premiérka při nedávné návštěvě Číny svým hostitelům neustupovala. Ne proto, že by byla dost silná, ale proto, že její domácí pozice je tak slabá, že si nemohla dovolit jako slabá vypadat.

Kdyby si vikářova dcera vedla deník, od doby, kdy se Theresa Mayová stala historicky druhou britskou premiérkou, by se na jeho stránkách nejčastěji vyskytovalo slovo brexit. A hlavní potíž brexitu je to, že až dosud se s ním nic jiného než potíže nedalo spojit. Je jen malou útěchou, že pokud dojde k odchodu ze společného trhu a vzniku obchodních bariér, například cel či odlišných norem, problémy nastanou i na druhé straně kanálu La Manche. Na začátku je prostý fakt, že o odchodu z Evropské unie se hlasovalo v referendu, takže rozhodovací pravomoc připadla nikoliv parlamentu, ale občanům. Poslanci se od předloňského června poněkud vzpamatovali a zavázali vládu, aby jim výsledek jednání o brexitu předložila ke schválení. Dolní sněmovna se jistě nepostaví rozhodnutí vůle většiny občanů, může však věci komplikovat. Z hlasování nelze vyčíst, jak si lid představuje odchod a hlavně, jak mají vypadat vztahy mezi Spojeným královstvím a Evropskou unií po brexitu. Všechny varianty by se daly zahrnout pod tautologickou definici Theresy Mayové, že brexit je brexit. Na to hlavní unijní vyjednávač Michel Barnier odpovídá, že kdo chce úplně odejít, nemůže počítat s dosavadními výhodami.
