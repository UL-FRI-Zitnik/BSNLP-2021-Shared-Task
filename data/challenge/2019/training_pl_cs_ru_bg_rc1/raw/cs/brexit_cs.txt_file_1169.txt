cs-1169
cs
2018-06-11
https://www.denik.cz/ze_sveta/necely-rok-do-brexitu-odchod-britanie-z-eu-prinasi-vic-otazek-nez-odpovedi-20180611.html
Necelý rok do brexitu: odchod Británie z EU přináší víc otázek než odpovědí

Přestože má Velká Británie opustit Evropskou unii až koncem března 2019, dohoda o jejím odchodu musí být vyjednána už letos v říjnu, aby ji parlamenty členských zemí stihly ratifikovat. Zvažuje se také možnost přechodného období, které by trvalo do konce roku 2020 a během nějž by byla sepsána dohoda o volném obchodu. Nevyřešené problémy. Unijní vyjednávač Michel Barnier varoval, že existuje řada problémů, na něž mají britská strana a EU rozdílný názor. Čtvrteční návrh Británie ponechat hranice otevřené pro zboží a služby mezi Severním Irskem a Irskem přináší podle Barniera „více otázek než odpovědí“.



„Co je určeno pro území o velikosti Severního Irska, nemusí být nutně proveditelné pro celé Spojené království,“ uvedl. Britové navrhují, že zůstanou v celní unii s EU ještě další rok po téměř dvouletém přechodném období po brexitu. „Zdá se, že Británie si chce zachovat všechny výhody současného uspořádání i po odchodu z našeho regulačního rámce,“ stojí v prohlášení pro tisk, které Barnier zveřejnil ve čtvrtek v Bruselu po týdenním vyjednávání s britskými zástupci. Od svých partnerů v jednání žádá Barnier „více důvěry, ale také realismu“. Zároveň zdůraznil, že se „nenechá dojmout hrou na svalování odpovědnosti“. Tím mimo jiné reagoval na výroky britského ministra zahraničí Borise Johnsona, jenž minulý týden obvinil Brusel, že s Británií jedná tak ostře, aby od odchodu z EU odradil další země. Jeho slova podpořil ministr financí Philip Hammond, který při páteční návštěvě Berlína řekl, že před konfrontacemi upřednostňuje ovzduší spolupráce.
