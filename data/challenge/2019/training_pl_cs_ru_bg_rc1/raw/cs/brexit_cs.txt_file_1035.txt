cs-1035
cs
2018-06-06
http://www.ceskatelevize.cz/ct24/ekonomika/2501956-britanie-se-boji-ze-opet-shnije-cast-urody-vychodoevropske-brigadniky-odradil
Británie se bojí, že opět shnije část úrody. Východoevropské brigádníky odradil brexit

Podle serveru BBC pochází 99 procent sezonních pracovníků na britských farmách z východní Evropy a dvě třetiny z nich jsou z Rumunska a Bulharska. Podle Národního zemědělského svazu loni poklesl počet sezonních zaměstnanců o sedmnáct procent a část úrody kvůli tomu shnila nesklizená. Náborová agentura působící v Rumunsku zajišťuje zaměstnance pro osmdesát britských farem. V příštích měsících musí najít čtyři tisíce lidí na sběr jahod, malin, jablek a hrušek. Zájemců je ale málo a agentura obvolává své klienty v Británii, aby jim sdělila, že nezajistí dostatek personálu.

Estera Ameszová z vedení agentury řekla, že zájem o práci v Británii prudce opadl kvůli nadcházejícímu brexitu a že klíčovým důvodem je pokles kurzu libry. Dalším faktorem je nejistota, protože lidé nevědí, jaké dokumenty potřebují. „V Bukurešti před naší kanceláří stávaly fronty, denně přicházelo 30 až 40 lidí. Dnes, pokud je dobrý den, jich přijde hrstka. Brávali jsme jenom ty nejlepší, teď vyškrabáváme dno hrnce,“ řekla Ameszová. Agentura měla ve zvyku kontrolovat případnou trestní minulost zájemců a nechala uchazeče podstoupit test manuální zručnosti. Ameszová řekla, že nyní se kritéria rozvolnila a že stačí, když mají zájemci dvě ruce a dvě nohy. Agentura také začala vyjíždět na rumunský venkov a sama pracovníky vyhledávat.
