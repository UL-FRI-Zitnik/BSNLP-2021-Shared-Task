cs-1215
cs
2018-06-23
http://www.ceskatelevize.cz/ct24/svet/2518795-desitky-tisic-lidi-demonstruji-v-londyne-za-nove-referendum-o-brexitu
Desítky tisíc lidí demonstrovaly v Londýně za nové referendum o brexitu

Cílem pochodu odpůrců brexitu byl britský parlament, před kterým vyzvali vládu premiérky Mayové, aby umožnila Britům znovu hlasovat o budoucnosti země. Organizátorem akce je skupina People's Vote, podle které není „brexit hotovou věcí“, a je proto třeba, aby lidé, kteří s ním nesouhlasí, dali najevo svůj názor. Podle organizátorů se pochodu zúčastnilo na 100 tisíc lidí, úřady oficiální počty nevydaly, média odhadla účast na 50 tisíc. „Všechno, co máme dva roky poté, jsou porušené sliby, ekonomika, která již pociťuje tlaky brexitu a vláda paralyzovaná vnitřními spory,“ řekl jeden z organizátorů akce James McGory s tím, že vláda nedodržela sliby, které dal zemi předchozí konzervativní kabinet před referendem. Protestního pochodu se zúčastnila také řada politiků opozičních labouristů, liberálních demokratů, ale i někteří konzervativci. Podle AP k demonstrantům promluvil mimo jiné předseda liberálních demokratů Vince Cable.
