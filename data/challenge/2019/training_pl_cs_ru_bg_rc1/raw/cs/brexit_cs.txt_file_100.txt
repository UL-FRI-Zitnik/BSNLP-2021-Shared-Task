cs-100
cs
2018-02-14
http://www.ceskatelevize.cz/ct24/ekonomika/2390716-kvuli-brexitu-se-proskrta-rozpocet-eu-doplati-na-nejspis-zemedelci-na-ochranu
Kvůli brexitu se proškrtá rozpočet EU. Doplatí na to nejspíš zemědělci, na ochranu hranic však půjde víc

Strukturální a investiční fondy EU jsou nyní dostupné všem členským zemím, Komise však nastínila možnost jejich omezení na méně rozvinuté země či regiony. Podle jednoho ze scénářů by mohla být vyspělejším regionům zastavena podpora z Evropského fondu pro regionální rozvoj a Evropského sociálního fondu. Toto ukončení podpory by se týkalo Rakouska, Belgie, Dánska, Finska, Francie, Německa, Irska, Nizozemska, Švédska a řady regionů v Itálii a ve Španělsku. Komise rovněž upozornila, že odchod Británie z Evropské unie a s tím související výpadek příjmů by měl být pokryt novými zdroji příjmů a úsporami ve stávajících programech. Ušetří se na zemědělcích? Evropská komise například zmínila tři varianty pro společnou zemědělskou politiku. Nyní do ní směřuje 400 miliard eur, ale 80 procent přímých plateb pak jde dvaceti procentům farmářů. Pokud by se i nadále měly udržet současné výdaje, představovalo by to 37 procent budoucího rozpočtu EU. Omezení těchto výdajů o 30 procent by přineslo úspory ve výši 120 miliard eur. Omezení o 15 procent by uspořilo 60 miliard eur.

„Rozpočty nejsou jen otázkou účetnictví – jde v nich o priority a ambice. Představují naši budoucnost v řeči čísel. Nejprve bychom tedy měli hovořit o tom, jakou Evropu si přejeme. Poté musejí členské státy pro tyto ambice nalézt odpovídající prostředky,“ prohlásil Juncker. „Jsem pevně přesvědčen, že se nám podaří zdánlivě nemožné a že se dohodneme na rozpočtu, který bude výhodný pro všechny,“ dodal. Lídři Evropské unie budou na zasedání 23. února diskutovat o tom, jak pro priority, které pro EU stanovili v září 2016 v Bratislavě a v březnu 2017 v Římské deklaraci, zajistit odpovídající financování. Formální návrh příštího dlouhodobého rozpočtu EU předloží Evropská komise v nejbližších měsících, nejpozději začátkem května. Chystaný dlouhodobý evropský rozpočet je nyní připravován na roky 2021 až 2027.
