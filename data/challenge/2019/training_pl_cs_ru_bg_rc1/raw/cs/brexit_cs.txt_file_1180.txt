cs-1180
cs
2018-02-27
https://www.denik.cz/ze_sveta/po-brexitu-by-mohla-britanie-zustat-v-celni-unii-pripustil-macron-20180227.html
Po brexitu by mohla Británie zůstat v celní unii, připustil Macron

. Francouzský prezident Emmanuel Macron dnes v Paříži prohlásil, že by Velká Británie i po odchodu z Evropské unie (EU) mohla se společenstvím zůstat v celní unii. Bylo by to podle něj podobné řešení jako ve vztahu EU k Turecku. Celní unii by chtěli i britští opoziční labouristé, naopak proti je vláda v Londýně.

Macron na tiskové konferenci s norskou premiérkou Ernou Solbergovou řekl, že celní unie je jedno z možných řešení budoucího uspořádání vztahů. Neposkytovala by ale Británii plný přístup na vnitřní trh EU, dodal prezident. Britský ministr mezinárodního obchodu Liam Fox setrvání v celní unii odmítl. Podle něj by tak Británie skončila v horší pozici než v jaké je nyní, píše web euractiv.cz.

Předseda labouristů Jeremy Corbyn včera prohlásil, že jeho strana bude usilovat o vyjednání nové komplexní celní unie mezi Británií a EU. Podmínkou setrvání v celní unii ale prý je, aby Londýn mohl mluvit do budoucích obchodních dohod unie. Podle Macrona vede současné stanovisko britské vlády k tomu, že bude Británie odloučena od EU více než Norsko. To je de facto součástí jednotného trhu, i když není členem unie. Velká Británie opustí Evropskou unii na konci března příštího roku. Podoba brexitu a vztahy obou stran po něm jsou však stále předmětem jednání.
