cs-1309
cs
2018-01-22
https://archiv.ihned.cz//archiv.ihned.cz/c1-66022760-odvolaji-britove-brexit-je-to-prakticky-nemozne
Odvolají Britové brexit? Je to prakticky nemožné

Britové z Evropské unie na základě výsledku předloňského referenda vystoupí v březnu 2019. Stále se ale objevují výzvy, aby si to Británie ještě rozmyslela − kvůli velkým negativním dopadům na britskou ekonomiku i postavení ve světě, které bude brexit podle jeho odpůrců mít. K těmto politikům patří například bývalý britský premiér Tony Blair nebo současný šéf summitů EU, tedy Evropské rady, Donald Tusk. "Na kontinentu jsme názor nezměnili − naše srdce jsou vám stále otevřená," prohlásil Tusk minulý týden.



Podle odborníků je ale možnost, že by Británie z EU nakonec neodešla, prakticky úplně vyloučená. Konzervativci i labouristé, tedy hlavní britské politické strany, změnu pohledu na brexit vylučují. Zdůrazňují, že plně respektují výsledek předloňského referenda. Změna by mohla nastat například tehdy, pokud by se negativní dopady brexitu staly ještě zřejmějšími. I tak by ale nejspíš bylo zapotřebí, aby některá politická strana s požadavkem na nové referendum šla do voleb, vyhrála je a následně byla schopna Brity přesvědčit i v opakovaném referendu. Britové ale půjdou volit až v roce 2021. Zatím nic nenasvědčuje tomu, že by se schylovalo k předčasným volbám. Zhruba za 14 měsíců, které do britského vystoupení z EU zbývají, je tedy prakticky nemožné brexit cestou druhého referenda zvrátit.
