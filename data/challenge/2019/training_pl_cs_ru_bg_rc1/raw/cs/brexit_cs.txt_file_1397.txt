cs-1397
cs
2018-03-21
https://auto.ihned.cz/c1-66087190-skoda-auto-prestava-kvuli-brexitu-certifikovat-sva-auta-v-britanii-povoleni-bude-nove-ziskavat-v-cesku-od-ministerstva-dopravy?utm_source=mediafed&utm_medium=rss&utm_campaign=mediafed
Škoda Auto přestává kvůli brexitu certifikovat svá auta v Británii. Povolení bude nově získávat v Česku od ministerstva dopravy

Automobilka Škoda Auto je nejméně druhým výrobcem aut, který si již nebude nechávat schvalovat své vozy u britského úřadu pro certifikaci vozů (VCA) kvůli nejistotě ohledně pravomocí agentury po odchodu Británie z Evropské unie. VCA nyní může povolovat provoz vozů na silnicích v celé EU, stejně jako protějšky tohoto úřadu v dalších členských zemích EU. VCA využívají automobilky jako Jaguar Land Rover, Nissan a Aston Martin, uvedla agentura Reuters. Pravomoci VCA po přechodném období po brexitu, které skončí v prosinci 2020, zatím zůstávají nejisté a je pravděpodobné, že budou stanovené až v konečné dohodě, o které se bude rozhodovat na podzim. Mluvčí automobilky Škoda Auto Zdeněk Štěpánek ve středu řekl, že na základě stávajících právních předpisů a diskusí o brexitu ukončí britský schvalovací úřad pro certifikaci vozidel po odchodu Británie z EU činnost v oblasti typového schvalování v rámci Evropské unie.
