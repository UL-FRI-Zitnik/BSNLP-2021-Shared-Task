cs-1112
cs
2018-03-31
https://zpravy.tiscali.cz/britove-mohutne-zvedaji-kotvy-pred-brexitem-je-ma-zachranit-francouzsky-venkov-311240
Britové mohutně zvedají kotvy. Před brexitem je má zachránit francouzský venkov

"Je to šílené, prostě šílené," řekla místní realitní makléřka Terrie Simpsonová. "Chodí za námi lidé, kteří doslova říkají: 'Přijeli jsme na týden a do odjezdu bychom chtěli mít dům.' Chtějí všechno vyřešit, usadit se, začít si vytvářet nárok na trvalý pobyt. Mají pocit, že čas jim běží. Je tady lhůta," popisuje rodilá Britka, která se do departmentu Dordogne přestěhovala před 16 lety. Na začátku každého roku si společně s kolegy v realitní kanceláři Agence Eleonor stanovují roční prodejní cíle. Ke konci února zjistili, že letošní prodeje už překročily 30 procent vytyčené mety. Před referendem o odchodu Británie z EU Simpsonová kritizovala "naprostou absurdnost a absolutní pitomost" celého procesu, nyní ale dodává, že z profesionálního hlediska si nemůže stěžovat. "Minulý měsíc jsme otevřeli novou pobočku v Bergeracu. Za první týden prodala tři domy," řekla. Teď, nebo nikdy! Simpsonová je jednou ze čtyř stovek Britů žijících v Eymetu, který je dlouhodobě oblíbený u ostrovanů pro svoji zvlněnou krajinu. Ti oceňují i to, že tam často svítí slunce a přitom není úplné vedro. Bydlení v okolí Bergeracu teď hledá se svou partnerkou Ellou také odborník na online zabezpečení z hrabství Sussex Tom Campbell. Jejich cílem je obdržet ve Francii povolení k pobytu do 29. března příštího roku, kdy Británie opouští unii.
