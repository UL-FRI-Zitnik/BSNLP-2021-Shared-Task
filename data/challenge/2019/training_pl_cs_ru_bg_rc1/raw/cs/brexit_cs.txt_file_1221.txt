cs-1221
cs
2018-06-24
http://www.ceskatelevize.cz/ct24/svet/2518651-cesti-valecni-hrdinove-prchli-pred-komunisty-do-britanie-jejich-potomci-ted-kvuli
Čeští váleční hrdinové prchli před komunisty do Británie. Jejich potomci teď kvůli brexitu chtějí český pas

Tvář Michelle Jany Chanové mohli diváci po celém světě sledovat v cestovatelském pořadu BBC, nyní jí navíc vychází první kniha. Patří k těm, kteří kvůli brexitu budou žádat o český pas, aby mohli zůstat v EU. „Dokud nenastal brexit, tak to nebylo tak nutné. Ale já chci být součástí EU, toto je možnost, jak si to udržet. Mojí obavou je, že budu vnímaná jako někdo, kdo chce na palubu díky českému pasu, že to je oportunismus. Ale potřebuji ho, abych byla součástí Evropy. Nevím, jak to bude přijaté. Moje máma ho má, ale pokud by tato možnost byla a já bych ho též mohla mít, pak by to byl skvělý den,“ říká Chanová.



Přiznává, že sledovat, jak se výsledky referenda kloní k odchodu, pro ni bylo strašným zážitkem: „Sledovala jsem výsledky celou noc. Byl to pro mě zničující úder. Šlo o mnohem víc než jen zaškrtnout políčko při hlasování. Pro mě to bylo popření všech hodnot, kterých si vážím. Byla jsem opravdu rozhořčená, když jsem se dozvěděla, že se moje země takto rozhodla. Ve mně je pořád částečný pocit, jako by se to nestalo, a zbytek optimismu nebo spíš surrealismu, že se to možná ani neskuteční.“ Hned den po referendu volala své babičce Miladě. Ženě, která si vzala tankového velitele Jana Kuttelwaschera v Čechách jen pár týdnů po skončení války.
