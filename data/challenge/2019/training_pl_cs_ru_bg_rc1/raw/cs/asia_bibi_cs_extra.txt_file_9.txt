cs-20xx-9
cs
2014-10-16
http://www.novinky.cz/zahranicni/svet/350783-v-pakistanu-potvrdili-krestance-trest-za-rouhani.html
V Pákistánu potvrdili křesťance trest za rouhání

Křesťanka byla odsouzena za to, že se hanlivě vyjádřila o proroku Mohamedovi v situaci, kdy její sousedky odmítly, aby se napila vody z jejich sklenice, protože není muslimkou. Právní zástupce Bibiové uvedl, že jeho klientka byla s těmito ženami ve sporu. Dva přední pákistánští politici, kteří se po zatčení křesťanky postavili na její stranu, byli zastřeleni. Vrahem jednoho z nich byl osobní strážce. Soudce, který jej odsoudil, byl nucen zemi opustit. Organizace bojující za lidská práva požadují zrušení zákona o rouhání, protože jsou toho názoru, že je zneužíván extremisty či běžnými Pákistánci k řešení osobních sporů. Zákon podle agentury Reuters neobsahuje přesnou definici rouhání, za které hrozí trest smrti. V řadě případů jsou obvinění ještě před zatčením lynčováni, za křivá obvinění z rouhání naopak nehrozí žádný trest.
