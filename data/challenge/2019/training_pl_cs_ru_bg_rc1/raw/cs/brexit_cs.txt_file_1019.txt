cs-1019
cs
2018-04-23
https://euractiv.cz/section/brexit/news/cesticka-se-vzdycky-najde-do-obchodu-po-brexitu-zasahne-pragmatismus-veri-cesti-optimiste/
Cestička se vždycky najde. Do obchodu po brexitu zasáhne pragmatismus, věří čeští optimisté

Čeští podnikatelé, které redakce oslovila, se brexitu příliš neobávají. Výsledná dohoda mezi Británií a EU podle nich zaručí pokračování volného obchodu. Do odchodu Spojeného království z EU už nezbývá ani rok a stále není jasné, jak budou vztahy mezi oběma celky nakonec vypadat. Vyjednávací týmy Bruselu a Londýna se dosud dohodly zejména na 21měsíčním přechodném období, během kterého bude Velká Británie nadále součástí jednotného trhu a bude muset dodržovat unijní předpisy. Možná i proto řada českých podnikatelů obchodujících s Brity zůstává nadále optimistická. Věří, že obě strany „rozvodového řízení“ nakonec dojdou k pragmatickému řešení. Příkladem je firma Terramet, která z Británie do České republiky dováží stavební stroje. „Nemyslím si, že nás brexit negativně ovlivní. Nakonec převládne rozum a pragmatické uvažování. Obchod s EU představuje polovinu britské obchodní výměny a jeden bez druhého do budoucna nemohou existovat,“ řekl jednatel společnosti Petr Kotršál. Dobře je to podle něj vidět na nedávném uvalení cel na dovoz oceli a hliníku do USA. „Evropská unie si v tomto případě vyjednala výjimku. A americká vláda se nakonec dohodne i s Čínou. V obchodě převládá pragmatismus,“ dodává. I z toho důvodu Kotršál ve firmě nehodlá zavádět žádná speciální opatření. „I kdyby nakonec nastal problém a Británie se s EU nedohodla, tak se stejně vždy najde cestička, přes kterou to půjde snáz,“ uzavírá. Evropským firmám se otevřou nové trhy. Optimismem zatím nešetří ani Cyril Svozil , který je majitelem společnosti Fenix Trading. Ta je největším evropským výrobcem elektrických topných systémů, které vyváží z ČR mimo jiné i do Spojeného království. „Zatím mám pocit, že pánové z Evropské komise chtějí z Británie udělat odstrašující případ a ukázat jí, zač je toho loket. Teď je otázka, jestli se umoudří a jestli to skončí u nějaké rozumné dohody,“ tvrdí Svozil. V brexitu je podle něj možné spatřovat i pozitiva. Avšak jen za předpokladu, že bude i nadále fungovat volný obchod s Británií. Britové totiž podle jeho názoru rychle uzavřou obchodní dohody se třetími zeměmi, protože už je nebude svazovat unijní politika. „Nepochybuji o tom, že Británie si s 90 procenty třetích zemí uzavře daleko výhodnější obchodní smlouvy, než s nimi nyní má EU. Skrze Británii se tak možná dostaneme na trhy, kam jsme dosud z důvodu celních i jiných bariér nemohli,“ myslí si Svozil. Jednání mezi Londýnem a Bruselem proto sleduje velmi pozorně, zatím však žádné konkrétní výsledky nezaznamenal. Důvodem je podle něj hlavně dvouleté přechodné období, které vyjednavačům obou stran poskytuje důležitý čas navíc. Radovat se je předčasné. I v řadách českých optimistů se ale najdou opatrnější hlasy. Mezi nimi například zástupci společnosti Třinecké železárny – Moravia Steel. „Brexit je jedno z mnoha témat na politické scéně, které se dotýkají našeho podnikání, není však tím nejdůležitějším. Ale samozřejmě jej z pohledu obchodu monitorujeme,“ uvedla tisková mluvčí společnosti Petra Macková Jurásková. Prozatím firma žádný vliv blížícího se brexitu na své podnikání nepociťuje, budoucnost obchodu s Británií ale zatím komentovat nechce. Považuje to za předčasné. „Bude záležet na tom, jak se podaří nastavit podmínky vstupu na britský trh. Zejména aby nevznikaly nové tarifní či administrativní bariéry,“ dodala Jurásková. Evropská unie a Británie jsou v současnosti zhruba v polovině dvouletého procesu jednání. Zatím však na stole příliš konkrétních výsledků není. Kromě zmíněného přechodného období se vyjednavači dosud shodli například na otázce budoucích práv unijních občanů žijících v Británii a práv Britů žijících na území EU. Dohody dosáhly i ohledně finančního vyrovnání ze strany Spojeného království.
