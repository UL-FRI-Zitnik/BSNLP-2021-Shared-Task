cs-31
cs
2018-11-03
https://www.denik.cz/ze_sveta/pravnik-krestanky-bibiove-uprchl-z-pakistanu-bal-se-o-zivot-20181103.html
Právník křesťanky Bibiové uprchl z Pákistánu. Bál se o život

Saif Mulúk uvedl, že svou klientku ale může nadále zastupovat. Podle něj by Bibiová měla odjet do nějaké západní země. Azyl už jí nabídlo několik států. Pákistánská vláda uvedla, že jí poskytne nezbytnou ochranu. Informoval o tom server BBC.

„Potřebuji zůstat naživu, abych mohl bojovat za Asia Bibiovou," uvedl právník. „Vláda ale nedokáže implementovat příkaz nejvyššího soudu a zajistit jí bezpečnost,“ řekl Mulúk před odletem od Evropy. V pátek pokračovaly rozsáhlé protesty, vláda se ale nakonec s islámskými duchovními dohodla. Úřady i právní zástupce Bibiové se obávají, že by mohlo dojít k propuknutí násilí. Za slova na podporu obviněné ženy zaplatil v lednu 2011 životem guvernér provincie Paňdžáb Salmán Tásír, kterého zavraždil člen jeho vlastní ochranky Mumtáz Kadrí. Ten byl za vraždu později popraven. Radikálové z něj ale udělali mučedníka a pojmenovali po něm několik mešit. Spor kvůli kbelíku. Rodina Bibiové očekávala její propuštění již ve čtvrtek v noci. Její manžel Ashiq Masih se spolu s jejich třemi dětmi vrátil do země už v polovině října, aby zde čekal na její propuštění. Všichni pak chtěli okamžitě odletět z Pákistánu. 

Bibiová, vlastním jménem Asia Noreenová, byla zadržena v roce 2009 po hádce se skupinou žen. Celý incident začal nevinný spor o kbelík s vodou během sběru ovoce. Ženy křesťanku napadly, protože kbelík použila a její víra ho tak „znečistila“. V následné slovní přestřelce ženy Bibiovou vyzvaly, aby konvertovala k islámu, načež měla žena třikrát urazit proroka Mohameda. Po návratu domů měla podle britské BBC čelit fyzickému týrání, během kterého se k rouhání doznala. Následně byla zadržena policií. Od roku 1990 bylo v Pákistánu kvůli rouhání zabito 65 lidí.
