cs-1087
cs
2018-05-02
http://www.ceskatelevize.cz/ct24/ekonomika/2468020-cambridge-analytica-konci-po-skandalu-se-zneuzitim-dat-facebooku-prisla-o
Cambridge Analytica končí. Po skandálu se zneužitím dat Facebooku přišla o zákazníky

Fakta Cambridge Analytica Cambridge Analytica je odnoží firmy SCL Group , jejíž aktivity zahrnují široké spektrum od průzkumu bezpečnosti potravin přes protinarkotickou činnost až k politickým kampaním. Podle svých webových stánek byla založena před více než 25 lety a má pět kanceláří v New Yorku, Washingtonu, Londýně, v Brazílii a v Malajsii. Firma vznikla podle informací NYT kolem roku 2013, původně se zaměřením na americké volby . Částkou 15 milionů dolarů ji podpořil republikánský miliardář Robert Mercer a jméno jí vybral budoucí, dnes již bývalý poradce Donalda Trumpa Steve Bannon. Společnost, v níž podle NYT pracovali převážně Britové, se údajně nejdříve účastnila prezidentské kampaně senátora Teda Cruze a potom pomáhala Trumpovi. Sama se prezentovala jako firma, nabízející průzkum spotřebitelů, cílenou reklamu a další služby související se shromažďováním dat klientů z oblasti politiky i velkých firem. Své klienty na svých internetových stránkách nejmenovala, ale popisovala je – jsou to například noviny, které se snaží dozvědět více o svých předplatitelích, nebo výrobce dámského oblečení, jež chce provést průzkum svých zákazníků, či americká pojišťovací společnost, která se chce zviditelnit. Britská televize Channel 4 informovala, že Cambridge Analytica tajně ovlivňovala volební kampaně keňského prezidenta Uhurua Kenyatty při volbách v letech 2013 a 2017. Společnost tuto zprávu popřela. NYT loni napsaly, že poté, co se Trump v roce 2016 stal prezidentem s částečnou pomocí této společnosti, její ředitel Alexander Nix začal nabízet její služby dalším klientům s tím, že je schopna vytvořit psychologické profily zákazníků a voličů, a pomocí nich je ovlivňovat mnohem efektivněji, než činí tradiční reklama. Konkurenční firmy ale tato tvrzení zpochybňují. Brad Parscale, který v roce 2016 řídil digitální operace Donalda Trumpa, popřel, že by jeho volební kampaň využívala data od Cambridge Analyticy, a uvedl, že měla jiné zdroje. Data o 50 milionech uživatelů Facebooku získala firma údajně pomocí aplikace, kterou vyvinul Brit Aleksandr Kogan. Aplikaci si podle Facebooku stáhlo asi 270 tisíc lidí a přihlásilo se svými údaji z Facebooku. Aplikace shromažďovala jejich data a data o jejich přátelích, a tyto údaje potom Kogan předával společnosti Cambridge Analytica, což obě strany potvrdily. Samotná společnost na konci března uvedla, že nejdříve nevěděla, že Kogan získává data nečestně a že jakmile to v roce 2015 zjistila, všechna data vymazala. Ale podle informací listů NYT a The Guardian tato data vymazána nebyla. Šéf společnosti Facebook Mark Zuckerberg se koncem března omluvil v britských a amerických novinách obyvatelům Spojeného království a USA , že narušil jejich důvěru tím, že se poradenské společnosti Cambridge Analytica podařilo neoprávněně získat data 50 milionů uživatelů Facebooku. Ve stejné době se objevily informace o tom, že americká Federální komise pro obchod (FTC) vyšetřuje sociální síť Facebook kvůli jejímu postupu při ochraně soukromí. Společnost Cambridge Analytica a na ni napojená firma Aggregate IQ měla ovlivnit také hlasování o brexitu . A to tím, že si ji najala skupina Vote Leave. V polovině dubna pak roli Facebooku v kauze Cambridge Analytica vysvětloval na půdě amerického kongresu šéf sociální sítě Mark Zuckerberg. Jen pár dní předtím začal Facebook upozorňovat své uživatele na to, zda údaje z jejich účtů získala Cambridge Analytica.
