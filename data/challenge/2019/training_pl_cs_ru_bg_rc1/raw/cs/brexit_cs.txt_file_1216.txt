cs-1216
cs
2018-06-23
https://www.lidovky.cz/dva-roky-po-referendu-v-londyne-zadaly-nove-hlasovani-o-brexitu-desetitisice-lidi-gia-/zpravy-svet.aspx?c=A180623_192819_ln_zahranici_ele#utm_source=rss&utm_medium=feed&utm_campaign=ln_lidovky&utm_content=main
Dva roky po referendu. V Londýně žádaly nové hlasování o brexitu desetitisíce lidí

LONDÝN Reuters Desetitisíce odpůrců odchodu Británie z Evropské unie se v sobotu sešly v centru Londýna. Dva roky po referendu, v němž zvítězili zastánci brexitu, demonstranti na pochodu požadovali vypsání nového lidového hlasování. Ministr zahraničí Boris Johnson v sobotu premiérku Theresu Mayovou naopak vyzval, aby prosadila „úplný britský brexit“. Podle organizátorů se akce zúčastnilo na 100 000 lidí, úřady oficiální počty nevydaly, média odhadla účast na desítky tisíc osob. Cílem pochodu odpůrců brexitu byl britský parlament, před kterým hodlají vyzvat vládu premiérky Mayové, aby umožnila Britům znovu hlasovat o budoucnosti země. Organizátorem akce je skupina People’s Vote, podle které není „brexit hotovou věcí“, a je proto třeba, aby lidé, kteří s ním nesouhlasí, dali najevo svůj názor.
