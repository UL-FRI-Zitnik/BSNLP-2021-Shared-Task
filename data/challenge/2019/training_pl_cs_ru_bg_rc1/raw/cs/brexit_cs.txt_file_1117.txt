cs-1117
cs
2018-02-14
https://zpravy.tiscali.cz/ucet-za-czexit-uz-jste-ho-videli-309258
Účet za czexit. Už jste ho viděli?

Víte, co by udělal Tomio Okamura po czexitu? Předpokládám, že by se vrátil do svého rodiště, do Tokia. A vás by tady s klidným srdcem zanechal, ať sníte, co vám nadrobil. Tváří se bojovně, jako samuraj. Harakiri by však nechal na vás. Když samuraj blábolí… Vůdci SPD je všechno jasné – i czexit. Bude zdarma, v podstatě triviální záležitost. V ČT o tom nedávno řekl: "My (SPD) máme spočítáno to, že se (s odchodem Česka z Evropské unie) nic zásadně ekonomicky nezmění. Není třeba cokoli měnit, nemusíme nic počítat . Všechno bude fungovat dál, akorát bez diktátu Bruselu. Nevím, v čem je problém. Bude to všechno fungovat dál stejným způsobem." Typický Okamura. V jedné větě vám tvrdí "máme to spočítáno" a ve větě následující "nemusíme nic počítat". Pokud by však strana Svoboda a přímá demokracie czexit skutečně spočítala, byla by patrně první. A pokud ho nespočítala, jak může Okamura tvrdit, že se nic nezmění? Čert se v samurajovi vyznej! Odchod po anglicku. Po nějakém náznaku výpočtu jsem pátral na webu SPD. Nikde ani zmínka. Pouze odkaz na video, na kterém Okamura a jeho pobočník Radim Fiala citují teze z programu SPD, přirovnávají Česko k protektorátu a slibují, že obnoví suverenitu státu. Video ( zde ) má v názvu tezi "Odejdeme po anglicku". Jenže Angličané se rozhodli opustit Evropskou unii už před dvaceti měsíci. Dnes jsou jen o pár yardů dál než na začátku a premiérka Theresa Mayová pořád nemá jasno, jaké bude mít ostrovní monarchie vztahy s unií po rozvodu. Mezitím libra v nejistém prostředí oslabila, což podražilo dovozy a vyhnalo nahoru inflaci. Reálné mzdy za poslední rok v ostrovní monarchii poklesly o 0,4 procenta! Takže brexit náš vzor?
