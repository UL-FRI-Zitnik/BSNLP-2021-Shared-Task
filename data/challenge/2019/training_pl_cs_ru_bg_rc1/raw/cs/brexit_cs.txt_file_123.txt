cs-123
cs
2018-01-12
http://zahranicni.eurozpravy.cz/eu/212480-nove-referendum-v-britanii-lide-ho-nechteji-ale-byli-by-proti-brexitu/
Nové referendum v Británii? Lidé ho nechtějí, ale byli by proti brexitu

Vyplývá to z průzkumu společnosti ComRes pro dnešní vydání deníku Daily Mirror, který si nechal průzkum zadat poté, co bývalý předseda protievropské Strany nezávislosti Spojeného království (UKIP) Nigel Farage v televizním rozhovoru překvapivě nadnesl možnost konání nového referenda. Británii a Evropu předloni v červnu překvapily výsledky referenda, v němž se 52 procent občanů vyslovilo pro odchod země z EU. Mnoho Britů je však zaskočeno složitostí odchodu a znejistěno možnými ekonomickými dopady brexitu. Protiunijní tábor se zase obává příliš "měkkého" brexitu, jenž by zachoval některé zásadní vazby na EU.

Nigel Farage ve čtvrtečním rozhovoru s televizní stanicí Channel Five prozradil, že se zaobírá myšlenkou druhého referenda. V něm by se podle něj občané jasněji vyslovili pro brexit, a smetli by tak ze stolu pochybnosti, zda šlo o správné rozhodnutí. Jeho úvahy o druhém referendu však odmítá 51 procent Britů, píše dnes Daily Mirror. Pokud by však Britové k referendu museli, výsledky by patrně byly zcela v rozporu s Farageovými představami. 51 procent občanů by se totiž podle průzkumu vyslovilo pro setrvání v EU, zatímco pro brexit by hlasovalo jen 43 procent. Šest procent je nerozhodných.
