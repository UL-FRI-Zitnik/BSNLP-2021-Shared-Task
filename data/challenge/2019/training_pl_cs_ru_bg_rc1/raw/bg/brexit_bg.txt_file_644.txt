bg-644
bg
2018-02-21
https://www.tvevropa.com/2018/02/nad-60-deputati-konservatori-nastoyavat-za-palna-avtonomiya-na-velikobritaniya-sled-brekzit/
Над 60 депутати консерватори настояват за пълна автономия на Великобритания след Брекзит

21.02.2018 Свят Повече от 60 депутати от Консервативната партия на министър-председателя Тереза Мей подписаха писмо, в което настояват тя да осигури Брекзит, който да гарантира на Великобритания пълна автономия след излизането ѝ от Европейския съюз през март 2019-а година.Май, чието правителство и партия изглеждат разделени относно процеса по Брекзит, има на разположение само 8 месеца, за да сключи споразумение с Общността. Затова 62-ма консервативни депутати подписаха писмо на т.нар. „Европейска изследователска група“, в което се настоява Тереза Мей да гарантира, че Великобритания ще бъде напълно свободна да води преговори и да подписва търговски споразумения с други страни веднага щом напусне ЕС.

Притеснени за бъдещето си след Брекзит са и прочутите производители на шотландско уиски. Те заявяват, че ако няма добро търговско споразумение с ЕС, ще има фалити. Браншът, който осигурява работа на 40 хиляди души, се готви и за транспортни и логистични предизвикателства. Карен Бетс, Асоциация на производителите на шотландско уиски: „Ние искаме да останем в ЕС. Имахме възможност да се възползваме едновременно от единния пазар и от търговията със страни извън него. Ще има позитиви от Брекзит за нас само ако се договорят сделки за свободна търговия със страни по света извън Европа, които са важни пазари за нас, като Индия, Китай и Бразилия.“ Експортът на шотландско уиски е на стойност малко над 6 милиарда долара за 2017 г.
