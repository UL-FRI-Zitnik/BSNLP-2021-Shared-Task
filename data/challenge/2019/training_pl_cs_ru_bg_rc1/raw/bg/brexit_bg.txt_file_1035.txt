bg-1035
bg
2018-06-15
https://www.24chasa.bg/novini/article/6914155
Тереза Мей се опитва да привлече проевропейските бунтари в Консервативната партия

Британският премиер Тереза Мей вчера не успя да спечели на своя страна проевропейски настроените депутати в нейната партия по въпроса за ролята на парламента в процеса за Брекзит, повишавайки риска от поражение при гласуването в долната камара следващата седмица. Мей се бори да обедини Консервативната партия около плана си за напускане на ЕС, опитвайки се да балансира между исканията на онези желаещи възможно най-близки отношения с блока и други, които искат категоричен развод. Разделенията изглежда само се задълбочават, предаде БТА.

Спорът се концентрира върху това, каква роля ще има парламентът в каквато и да било окончателна сделка за Брекзит, договорена с Брюксел. Някои депутати искат повече власт, отколкото им бе предлагана досега, за да направляват преговорна стратегия на правителството. По-рано тази седмица Мей се съгласи да търси компромис с непокорните консервативни депутати, избягвайки поражение в Камарата на общините по окончателната формулировка на законопроекта за (излизане от) Европейския съюз, който ще скъса връзките на Великобритания с ЕС. Нейното правителство на малцинството все още се нуждае от подкрепата на разколниците, за да прокара този законопроект и да спечели бъдещите гласувания на повече от 10 отделни законодателни акта, необходими за подготовката на Брекзит. Вчера стана ясно, че тази подкрепа не се очертава в близко бъдеще. Консервативният депутат Доминик Грийв, който води групата на отцепниците, каза през Би Би Си, че формулировката на сделката с Мей е била променена и че окончателният вариант е неприемлив. "Сега планът трябва да бъде да се опитаме да поправим нещата", каза по-късно Грийв пред Ройтерс. Законопроектът ще бъде обсъден в понеделник от горната Камара на лордовете и ако не се постигне компромис, Мей може да претърпи позорно поражение, когато той се върне в долната камара в сряда. "Тези, които подкрепиха премиера във вторник вечерта, могат сега наистина да се почувстват силно разочаровани и да предпочетат да не подкрепят тази действително доста нелепа поправка, предложена от правителството", каза за Би Би Си проевропейската депутатка Ана Субри. Министерството за Брекзит заяви, че е уверено в постигането на на сделка, която парламентът би приел, но изложи в изявление трите сценария, които биха предизвикали вот в двете камари на парламента. Те са: "а) ако парламентът отхвърли сделката на правителството с ЕС, б) ако не се постигне никакво споразумение, или в) ако не се постигне сделка до 21 януари 2019 г." "Това гарантира, че при всички обстоятелства парламентът може да държи правителството отговорно, едновременно позволявайки му да изпълни волята на британския народ, изразена чрез референдум", каза говорител на Министерството за Брекзит. При все това същината на разногласията с разколниците изглежда е по въпроса, каква форма трябва да приемат тези гласувания. Първоначално Грийв предложи вот за търсене на парламентарна подкрепа, но правителството предлагаше по-скоро символичен вот. "Не съм лъгал, разбира се, че не съм", каза за "Скай нюз" заместник-главният прокурор Робърт Бъкланд, който съветва правителството по законодателни въпроси. Той каза, че окончателното решение за формулировката е взето от Мей. "Съжалявам, ако са разочаровани от окончателната терминология, наистина съжалявам", заключи той.
