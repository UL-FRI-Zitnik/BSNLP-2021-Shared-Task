bg-824
bg
2018-02-14
https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b5%d1%88%d0%b0%d0%b2%d0%b0%d1%89%d0%b8-%d1%80%d0%b0%d0%b7%d0%b3%d0%be%d0%b2/
Тереза Мей ще проведе решаващи разговори с Ангела Меркел за Брекзит

Британският премиер Тереза Мей ще проведе решаващи разговори с федералния канцлер на Германия Ангела Меркел, която е с отслабени позиции в момента според британския ежедневник Daily Express. Тереза Мей отива в Берлин в петък, за да се срещне с Ангела Меркел в опит да се възползва от отслабената позиция на канцлера и разделението в Европейския съюз по темата Брекзит, за да постигне възможно най-добри условия за преходния период. Срещата между двете ще е първата след като Меркел успя да постигне коалиционно споразумение след месеци на несигурност. Германският канцлер обаче бе принуден да направи ключови отстъпки пред бъдещите коалиционни партньори от Социалдемократическата партия, което несъмнено отслаби позициите й. Британският премиер ще използва възможността да разговаря с лидера на водещата икономика в Европа в опит да разблокира преговорите за Брекзит. Очаква се Мей да направи амбициозно предложение за подкрепа на общата европейска сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com
