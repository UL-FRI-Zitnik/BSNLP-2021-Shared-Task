bg-1034
bg
2018-02-09
https://www.24chasa.bg/novini/article/6707307
"Гардиън": Новото германско правителство носи рискове за Европа и Брекзит

Германия вече има ново правителство - или почти, защото предстои споразумението да бъде одобрено на референдум от членовете на Германската социалдемократическа партия, пише британският в. "Гардиън". Вестникът подчертава, че отхвърлянето на сделката е напълно възможен сценарий, защото политиката в Германия вече не се диктува от върховете. Разбира се, членовете на ГСДП вероятно не са толкова глупави, че да откажат споразумението след понесеното на последните избори историческо поражение, последвано от допълнителен спад на подкрепата за тях, отбелязва изданието. Младежкото крило на партията вероятно иска партията да прекара един или два мандата в опозиция, да направи завой наляво и да спечели голяма победа на изборите през 2021 г. или 2025 г. - но идеята не е привлекателна за сегашното ръководство на партията. Освен това няма гаранции, че изместването наляво ще помогне на ГСДП. Това пространство е заето от партия "Левите", информира БТА. Нещо повече, лидерът на ГСДП Мартин Шулц успя да постигне победа след поражението - новото коалиционно споразумение има определено социалдемократически елементи, а ГСДП получава финансовото министерство, което Волфганг Шойбле използваше, за да възпира амбициозни планове в Германия и Европа в името на финансовата дисциплина. В Елисейския дворец и в Брюксел са извадили шампанското. Големият губещ в играта на покер, разиграла се през последните седмици и месеци, е Меркел. Зелените бяха единствената партия, която искаше да управлява с нея. Свободните демократи напуснаха преговорите, а ГСДП трябваше да бъде примамена със споразумение, при което собствената партия на Меркел не получава нито едно ключово министерство, отбелязва в. "Гардиън", добавяйки, че всички очакват канцлерката да напусне по средата на мандата и да предаде поста на свой наследник. Отстъпките, които Меркел направи на ГСДП, може да придадат повърхностна достоверност на твърденията на Алтернатива за Германия (АзГ), че тя е единствената наистина консервативна сила в страната и че е заела мястото, изоставено от партията на Меркел. Това е фалшиво твърдение, защото АзГ е антиглобалистка, евроскептична и русофилска партия - нещо, което Християндемократическия съюз (ХДС) на Меркел никога не е бил. Но ако АзГ успее да избегне по-нататъшно саморадикализиране, скандали и лични вендети, партията може да успее да разчупи сегашния формат на германската политика и да сформира коалиция с консерваторите след оттеглянето на Меркел, по австрийски модел. За момента обаче, външен министър на Германия ще бъде Мартин Шулц, който предложи създаването на "Съединени европейски щати" до 2025 година. Това не са празни думи, Шулц е идеалист, а това вероятно е последният му шанс за реални политически действия. Френският президент Еманюел Макрон не би могъл и да се надява на по-ревностен и нетърпелив съюзник. Очаква се еврозоната да стане по-интегрирана, може би да получи собствени финансов министър и министър на икономическото развитие. Повече средства ще бъдат отделени и за изпитващите затруднения икономики в Южна Европа. Предвид съпротивата на Вишеградската четворка обаче, Шулц може да се изправи пред сериозно разделение скоро след заемането на поста. Не очаквайте обаче той да се откаже от идеите си за интеграция, нито от твърдата си позиция спрямо Брекзита. Той иска Брекзитът да докаже на досадните унгарци, поляци, словаци и чехи, че напускането на ЕС не е примамлива опция. Напрежението се покачва, предупреждава в. "Гардиън".
