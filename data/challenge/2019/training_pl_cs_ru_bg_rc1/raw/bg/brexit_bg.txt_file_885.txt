bg-885
bg
2018-01-18
https://www.tvevropa.com/2018/01/dolnata-kamara-na-britanskiya-parlament-odobri-zakonoproekta-za-brekzit/
18.01.2018 Долната камара на британския парламент одобри законопроекта за Брекзит

18.01.2018 Свят Правителственият проектозакон за излизане на Великобритания от Европейския съюз беше одобрен от Камарата на представителите на британския парламент в сряда вечерта. За гласуваха 324 депутати, против – 295-ма. Министърът за Брекзит Дейвид Дейвис заяви, че документът ще позволи „гладко и организирано“ излизане на Острова през март 2019 година. Точно по начина, по който искат това да се случи гражданите и бизнесът и както е обещало правителството на премиера тереза Мей.

Текстът предвижда да очертае законовите промени на прехода и да сложи край на върховенството на европейското законодателство над британското национално право. Гласуването на проектозакона продължи цели два часа като правителството отхвърли няколко предложения за поправки на текста. Дейвид Дейвис коментира, че документът, който превръща европейските закони в британски е много важен „в подготовката на страната за историческия момент“ на излизане от ЕС. Така Великобритания ще може да функционира нормално от ден първи след излизането от Общността. Тепърва обаче идват проблемите за Тереза Мей. По закон, за да стане факт документът трябва да премине и през горната Камара – на Лордовете. Там обаче текстът може да срещне доста препятствия, като лордовете дори могат да внасят поправки в законопроекта. Премиерът Мей няма мнозинство при Лордовете, което допълнително усложнява ситуацията. Обединеното кралство ще напусне окончателно ЕС през март 2019 година. След това ще бъде въведен двугодишен преходен период, с който промените да бъдат въведени по – плавно.
