bg-711
bg
2018-02-21
http://bnr.bg/post/100936028/nad-60-deputati-konservatori-nastoavat-pred-tereza-mei-za-palna-avtonomia-na-velikobritania-sled-brekzit
Над 60 депутати-консерватори настояват пред Тереза Мей за пълна автономия на Великобритания след Брекзит

Повече от 60 депутати от Консервативната партия на министър-председателя Тереза Мей подписаха писмо, в което настояват тя да осигури Брекзит, който да гарантира пълна регулаторна автономия на Великобритания след излизането ѝ от Европейския съюз в края на март 2019-а година, предаде Би Би Си. Тереза Май, чието правителство и партия изглеждат разделени относно процеса по Брекзит, има на разположение само осем месеца, за да сключи споразумение за оттеглянето на Обединеното кралство от ЕС, след като тя продължава да настоява, че Великобритания ще напусне съюз на 29 март 2019 година. 62-ма консервативни депутати подписаха писмо на т.нар. "Европейска изследователска група", в което се настоява Тереза Мей да гарантира, че Великобритания ще бъде напълно свободна да води преговори и да подписва търговски споразумения с други страни веднага щом напусне ЕС. Трябва да се има предвид, че Европейският съюз продължава да настоява пред британския премиер да изясни как вижда бъдещите отношения на Острова с ЕС след Брекзит, но Тереза Мей е все още предпазлива да изложи прекалено много подробности, тъй като нейната управляваща партия продължава да бъде доста разделена по въпроса. Настояването на депутатите за пълна автономия след Брекзит е факт след вчерашна информация на "Бизнес Инсайдър" , според която Европейският парламент подготвя документ от 60 параграфа, в който очертава своето желание за споразумение за асоцииране с Великобритания след март 2019 година. Според изданието Европейският парламент настоява за бъдещи отношения с Обединеното кралство, които биха позволили на Великобритания да запази привилегирован достъп до единния европейски пазар. Желанието обаче на редица от депутатите на Консервативната партия за пълна автономия на страната след Брекзит предполага, че предлаганият от ЕП сценарий за развитието на бъдещите отношение между ЕС и Великобритания е малко вероятен.

Автомобилният гигант "Фолксваген" и най-големият германски профсъюз - IG Metall, са постигнали споразумение по отношение на заплащането на труда, съобщи в сряда профсъюзът. Постиганото късно снощи споразумение се отнася за 120-те хиляди работещи в голямата автомобилостроителна компания, включително и за заетите в бизнеса с финансовите услуги на..
