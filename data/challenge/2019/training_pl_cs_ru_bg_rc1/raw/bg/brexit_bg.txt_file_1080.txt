bg-1080
bg
2018-06-19
http://www.focus-news.net/./news/2018/06/19/2535677/ministar-ekaterina-zaharieva-krayniyat-srok-v-koyto-tryabva-da-se-zatvoryat-vsichki-tekstove-po-sporazumenieto-za-brekzit-e-oktomvri-2018-g.html
Министър Екатерина Захариева: Крайният срок, в който трябва да се затворят всички текстове по споразумението за Брекзит, е октомври 2018 г.

София. Крайният срок, в който трябва да се затворят всички текстове по споразумението за Брекзит, е октомври 2018 г. Това каза вицепремиерът и министър на външните работи Екатерина Захариева по време на дискусия на тема „Въздействието на Брекзит върху България – какво ще се промени и какво ще остане същото“, предаде репортер на Агенция „Фокус“ . Министърът отчете, че Брезкит означава напускане на над 750 договора и споразумения от страна на Великобритания. Тя поясни, че 90% от споразуменията ни с Великобритания са отпреди 1989 г. Захариева коментира, че по отношение на въздухоплаването след напускането по един самолет на ден ще може да преминава през нашето въздушно пространство и по един от нашата страна през Великобритания. Захариева коментира, че няма сфера в България, която да не бъде засегната. „Темата, която дискутираме днес е важна за целия ЕС и за всеки един европейски гражданин и гражданин на Великобритания. Искам да разделя разговора на две – къде сме до момента и какво предстои по дебатите в преговорите за напускане на Великобритания. Лично ще изразя мнението си и това на българското правителство е, че съжалявам, че Великобритания напуска. Ще бъде загуба, както за ЕС да напусне една от държавите, която е допринесла изключително много за ценностите на Съюза, така ще бъде загуба и за самата Великобритания. В крайна сметка това е демокрацията“, поясни министър Екатерина Захариева. „Сега трябва да намерим формулата – Обединеното кралство без да е член на ЕС, разбира се, при равно и взаимно изгодни условия да участва в политики от общ интерес“, допълни вицепремиерът. Тя поясни, че е постигнато съгласие да има преходен период до края на 2020 г. и че правата на европейските граждани ще бъдат запазени през този преходен период. По думите ѝ е постигнато съгласие още Великобритания да изпълнява финансовите си ангажименти до края на 2020 г., както и по други механизми, които са създадени ад хок“, обясни Захариева. „Оставаха все още въпроси по Ирландия – Северна Ирландия, по отношение на някои чисто технически въпроси, свързани с авторски права, с „Евраатом“, рибарство и т.н., но най-сложният отворен въпрос все още останал са Ирландия и Северна Ирландия и как ще се управлява самото споразумение“, каза министърът. По думите ѝ целта на ЕС е да има директно приложение и ако има спорове, те да се решават от Европейския съд. „На последния съвет през май месец беше докладвано, че за съжаление 25% остават като недоговорени. Нормално е най-накрая да се договарят най-трудните неща. Истината е, че до днес моята информация е, че има съществен напредък по някои от техническите въпроси“, заяви Захариева. По думите ѝ времето ни притиска и крайният срок, в който трябва да се затворят всички текстове е октомври месец тази година. Захариева зави, че в началото на следващата година това споразумение трябва да бъде ратифицирано от парламента във Великобритания и одобрено от Европейския парламент. Деница КИТАНОВА © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция "Фокус"!
