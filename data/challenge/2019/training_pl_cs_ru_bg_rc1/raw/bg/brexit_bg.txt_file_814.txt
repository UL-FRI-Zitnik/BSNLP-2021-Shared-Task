bg-814
bg
2018-01-19
http://www.standartnews.com/svyat-europe/obzor_parizh_i_london_ne_se_razbraha_za_targoviyata_sled_brekzit-367400.html
ОБЗОР: Париж и Лондон не се разбраха за търговията след Брекзит

Френският президент Еманюел Макрон предупреди Великобритания, че бъдещото споразумение за търговските отношения с ЕС след Брекзит няма да предоставя "пълен достъп" до единния пазар на съюза и финансовите услуги, предаде АП. На среща между двамата лидери в Лондон Макрон отхвърли идеята за специални условия за лондонското Сити в споразумението за Брекзит. Твърдото му послание гласеше, че Великобритания няма да получи пълен достъп до европейските пазари, включително финансовите, ако не прави вноски в бюджета на ЕС и не приеме всичките му правила. Срещата на високо равнище се състоя, за да подчертае близките връзки между Лондон и Париж, след като по-рано беше обявено, че Великобритания ще инвестира 45 милиона паунда в подобряване на сигурността на границата в Кале. Финансовите услуги са един от секторите, в които Франция се надява да спечели по-голям дял на пазара на ЕС след Брекзит. Предприятията от лондонското Сити са притеснени от новите бариери пред търговията, включително загубата на правата им да работят в цяла Европа от централа в Лондон, отбелязва вестникът. Алтернативата е споразумение, подобно на това с Канада, посочи Макрон. То включва финансовите услуги, но не осигурява същия достъп, който имат страните членки. Брюксел отдавна предупреждава, че Великобритания няма да получи възможност да подбира секторите, до които ще има достъп. Мей и Макрон постигнаха споразумения в области от отбраната до спорта и културата, но мигрантите бяха водеща тема. През последните години Кале стана епицентър на борбата на Франция да се справи с миграционната криза. Британското правителство се съгласи да увеличи с 50,5 млн. евро помащта за Кале и фнеското крайбрежие, за да се подобри сигурността по границата и да съ възпира потока на мигрантите за Великобритания.
