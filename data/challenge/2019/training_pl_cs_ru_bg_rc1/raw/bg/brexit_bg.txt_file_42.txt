bg-42
bg
2018-01-23
http://dnes.dir.bg/news.php?id=26807063
Борис Джонсън и Тереза Мей в сблъсък за...

Британският министър на външните работи Борис Джонсън съживи напрежението в британското правителство, като поиска да бъдат отпуснати повече пари за британската обществена здравна система, която страда от хроничен недостиг на персонал, предадоха световните агенции, цитирани от БТА. Приближени на Джонсън казаха пред британски издания, че той е поискал отпускането на допълнителни 100 милиона лири на седмица за здравеопазването. Джонсън го е направил по време седмичното заседание на британското правителство. Това искане на Джонсън не е било посрещнато добре от Тереза Мей и от други членове на правителството. Говорителка на британския премиер каза, че тя и много министри са припомнили, че обсъжданията в правителството трябва да бъдат закрити, особено по въпроса за парите, които ще бъдат спестени от британската вноска в ЕС след Брекзит. "Джонсън е министър на външните работи", припомни британският министър на финансите Филип Хамънд. "Аз отпуснах на министъра на здравеопазването допълнителни 6 милиарда лири в наскоро приетия бюджет и ние ще разгледаме отново въпроса за парите, отпускани на ведомствата, когато се направи преглед на разходите", каза Хамънд. Джонсън, който водеше кампания за Брекзит преди референдума от 2016 г., беше казал, че парите, спестени от членски вноски за ЕС, ще допринесат за увеличаване на средствата за националната здравна система. Това бе сред силните му аргументи, за да убеди гласоподавателите да подкрепят идеята за Брекзит. Британската здравна система е изправена пред хроничен недостиг на персонал. Според данни на Кралския колеж за медицински сестри има 40 000 вакантни места за медицински сестри в Англия и броят на студентите намалява. В началото на януари британските здравни служби препоръчаха на всички болници да отложат прегледите, които не са спешни, както и плановите операции до края на месеца, с изключение на операциите на онкоболни пациенти и на спешните интервенции. Лекари от 68 британски болници се оплакаха на премиера Тереза Мей, че техни пациенти умират по коридорите на претоварените спешни отделения.
