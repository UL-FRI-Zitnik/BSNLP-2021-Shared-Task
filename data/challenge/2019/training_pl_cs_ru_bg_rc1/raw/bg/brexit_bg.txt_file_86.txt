bg-86
bg
2018-01-24
http://dnes.dir.bg/news.php?id=26808122
Брекзит намалява европейските депутати с 46 до 705

Това ще стане след предстоящите през 2019 година европейски избори и излизането на Великобритания от Съюза, съобщава белгийското електронно издание Brussels Times, цитирано от Фокус. Причина за намаляването на депутатите с 46 е излизането на Обединеното кралство от ЕС, както се очаква, на 29 март 2019 година. Възможността за създаване на транснационални листи в бъдещето също е одобрена. В момента британците имат 73 места в парламента. Според проекта за реформа, 27 от тях ще бъдат запазени и разпределени между 14 от останалите в страни-членки през 2019 година. Франция и Испания ще получат по четири допълнителни депутати, а Италия ще се сдобие с три. Белгия, както и повечето други членки, ще запазят сегашния брой представители. Членовете на комитета гласуваха също във вторник за транснационална листа за следващите европейски избори. Прилагането на подобна система ще стане възможно ако бъде приета реформа в Закона за европейските избори до 2019 година. Но, това не съвпада с плановете на Европейската народна партия най-голямата в Европейския парламент. Според консерваторите, 46-те британски места, които трябва да изчезнат след следващите европейски избори, трябва да бъдат запазени в резерв“, за да могат потенциално да бъдат дадени на бъдещи транснационални евродепутати, или на тези, идващи от нови страни-членки. Проектозаконът, предложен от комитета, ще бъде гласуван на пленарна сесия на Европейския парламент в Страсбург през февруари. Но последната дума за разделянето на овакантените места и евентуалното създаване на транснационални листи ще имат лидерите на страните-членки на Съюза.
