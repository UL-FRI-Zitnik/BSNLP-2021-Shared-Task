bg-1761
bg
2018-03-02
https://news.bg/world/mey-obyavi-pet-printsipa-za-otnosheniyata-s-es-sled-brekzit.html
Мей обяви пет принципа за отношенията с ЕС след Брекзит

Нито ЕС, нито Великобритания ще получи в преговорите всичко, което иска , каза Тереза Мей в реч в Меншън хаус в Лондон. Но тя изрази увереност, че ще бъде постигнато споразумение между Лондон и Брюксел, което ще е удобно и за двете страни. По отношение на казуса със Северна Ирландия, премиерът още веднъж изтъкна, че Великобритания намира за неприемливо страната да бъде откъсната от британския пазар с оставането си в единния пазар на ЕС. Мей каза, че ще бъде направено всичко възможно да се избегне "твърда" граница, за да се съхрани постигнатият мир в региона. Не искаме да се връщаме към "твърда" граница с Ирландия, подчерта тя и добави, че Великобритания, Ирландия и ЕС ще работят за намиране на решение. Министър-председателят изложи пет принципа, които ще направляват новите търговски отношения с ЕС.

Първо , по думите й, трябва да бъдат "реципрочни и обвързващи, за да се осигури честна и открита конкуренция". Второ , разкри Мей, трябва да има " арбитражен механизъм ", който да е напълно независим. Трето , трябва да се поддържа постоянен диалог и консултации, каза тя. Четвъртият принцип , според премиера на Обединеното кралство, трябва да е свързан със сключване на споразумение за защита на данните , а петият принцип - ЕС и Великобритания трябва да поддържат връзките между народите.

Тереза Мей обобщи, че тези принципи трябва да бъдат основите, поддържащи новото бъдещо партньорство. По думите й Островът ще се ангажира да прилага високи регулаторни стандарти. Тя изключи търговското споразумение с ЕС да е по модела с Канада и Норвегия. Според нея Европейският съд не може да бъде крайният арбитър след Брекзит и че случаите след Брекзит ще бъдат решавани в британските съдилища. Но решенията на Европейския съд ще се вземат под внимание, стана ясно от думите й.

Премиерът заяви, че финансовите услуги трябва да влизат в подготвяното търговско споразумение. Мей увери, че е близо до договаряне с ЕС на условията, при които ще се осъществи Брекзит. Мей съобщи, че след Брекзит Великобритания иска да остане част от Европейската агенция по лекарствата, Европейската агенция по химикалите и Европейската агенция за авиационна безопасност . Но тя подчерта, че Обединеното кралство няма да бъде част от единния цифров пазар. Речта на Мей продължи около час. 

Всички текстове публикувани в News.bg са собственост на "Уеб Медия Груп" АД и са под закрила на "Закона за авторското право и сродните му права". Всички снимки и видеа са собственост на "Уеб Медия Груп" АД, разпространяват се с лиценз, който позволява свободното им ползване или се използват на база лицензионни договори. Съдържанието, включително текстове, снимки и видео не могат да бъдат използвани и копирани без изричното писмено разрешение на "Уеб Медия Груп" АД, включително с цел агрегиране на съдържанието и сходни услуги. © 1998 - 2018 WEB MEDIA GROUP. NEWS.BG Е РЕГИСТРИРАНА ТЪРГОВСКА МАРКА. ВСИЧКИ ПРАВА ЗАПАЗЕНИ.
