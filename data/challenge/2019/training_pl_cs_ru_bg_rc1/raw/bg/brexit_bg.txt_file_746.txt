bg-746
bg
2018-02-20
https://www.tvevropa.com/2018/02/es-obmislya-da-predlozhi-na-velikobritaniya-privilegirovan-dostap-do-edinniya-pazar/
ЕС обмисля да предложи на Великобритания „привилегирован“ достъп до единния пазар 20.02.2018

20.02.2018 Свят Великобритания може да получи „привилегирован достъп“ до единния пазар на ЕС. Това пише изданието Бизнес инсайдър, като се позовава на източници от Европейския парламент. Законодателният орган се готви да приеме резолюция, с която ще поиска по-гъвкави преговори с Великобритания за Брекзит. Документът, който се състои от 60 параграфа, ще призове за „споразумение за асоцииране“ с Обединеното кралство след излизането от Съюза, което ще позволи на страната да запази достъп до единния пазар. Според източниците на Бизнес инсайдър Европарламентът си е поставил за цел да приеме документа преди ЕС да финализира насоките за преговорите за бъдещите отношения с Великобритания, което трябва да стане в средата на март. Тази позиция се разминава с мнението, изразено от главния преговарящ на ЕС за Брекзит Мишел Барние, който смята, че Лондон не иска достъп до единния пазар по модела на Норвегия и Швейцария.

Министърът за Брекзит в британското правителство Дейвид Дейвис заяви, че страната му ще продължи да спазва високите стандарти на сътрудничество с ЕС и след напускането на неговите редици. Дейвид Дейвис – министър по въпросите на Брекзит: „Със сигурност нашият план е да продължим да спазваме високите стандарти на сътрудничество с ЕС и след нашето напускане. Това ще ни гарантира основа на доверие, което означава, че британските регулации и институции ще бъдат признати официално. Така смятаме да гарантираме бъдещото икономическо сътрудничество със Съюза, като важна част са търговските ни отношения. Сигурен съм, че това е в интерес и на двете страни“. Дейвис говори пред европейски и австрийски бизнесмени във Виена, като се опита да ги успокои относно бъдещия облик на Обединеното кралство и възможностите в него за правене на бизнес съобразно правилата на ЕС. Политически наблюдатели на Острова обаче се питат как тези цели ще бъдат постигнати, ако Великобритания напусне единния пазар и Митническия съюз, каквито индикации даде премиерът Тереза Мей.
