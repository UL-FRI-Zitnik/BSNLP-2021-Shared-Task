bg-888
bg
2018-02-09
https://www.tvevropa.com/2018/02/dejvid-dejvis-opredeli-povedenieto-na-es-kato-neuchtivo/
Дейвид Дейвис определи поведението на ЕС като "неучтиво"

09.02.2018 Свят Британският министър за Брекзит Дейвид Дейвис разкритикува поведението на ЕС относно Брекзит. Причината е изтекъл документ на ЕК, в който се посочва, че Брюксел ще има правото да ограничи достъпа на Лондон до единния пазар по време на преходния период.

Този документ е неучтив, посочи Дейвис. Той не е юридически , а политически, добави министърът. Според текста, ЕС трябва да има силата да наказва Великобритания, затваряйки части от Единния пазар за британски компании, ако разрешаването на споровете в Европейския съд се проточи. По-конкретно става въпрос за периода от две години след март 2019-а, известен като преходен. През това време двете страни ще имат нужните условия за по-плавен процес на развод. Дейвис направи изказването си малко след като премиерът Тереза Мей проведе среща с членовете на комисията в кабинета по Брекзит. На разговорите беше обсъдена визията на Острова относно бъдещите отношения с ЕС. Дейвис заяви, че срещата е била много конструктивна и много неща са били решени, но тепърва предстои да се постигне напредък.
