bg-975
bg
2018-02-04
https://www.24chasa.bg/novini/article/6698894
17:55 "Сънди таймс" с твърдения за вътрешен заговор срещу премиера Мей

Британската премиерка Тереза Мей може да бъде свалена от поста, ако Лондон запази митническия съюз с ЕС след Брекзит, предадоха Асошиейтед прес и ТАСС, цитирайки в. "Сънди таймс". По данни на вестника евроскептиците от управляващата Консервативна партия са се свързали с външния министър Борис Джонсън и са се уговорили, че ако Мей бъде принудена да напусне, министърът на околната среда Майкъл Гоув ще стане заместник премиер, а депутатът Джейкъб Рийс-Мог, убеден поддръжник на Брекзита, ще оглави министерството на финансите. В такъв случай самият Джонсън ще заеме премиерския пост. Външният министър потвърдил пред един от заговорниците, че ще е готов за предстоящата надпревара за лидерския пост, съобщава ТАСС, цитирана от БТА. Член на кабинета заявил пред депутати, че министърът на външната търговия Лиъм Фокс ще подаде оставка, ако тя съгласува с Брюксел условия за митнически съюз, добавя в. "Сънди таймс". "Премиерката трябва да разбере, че можем да си върнем контрола. Ако тя продължава упорито с плановете за митнически съюз, ние ще можем да се отървем от нея, имаме кворум, който гарантира, че един от нас ще я смени", заявил пред вестника високопоставен източник от лагера на евроскептиците. Заговорниците обвиняват министъра на финансите Филип Хамънд, който подкрепя "мек Брекзит", че се опитва да блокира напускането на Великобритания, отбелязва АП, цитирайки в. "Сънди таймс". Консервативният депутат Бърнард Дженкин призовава Мей да възпре Хамънд. Повечето британци искат чист Брекзит и край на сегашната несигурност, пише той във в. "Сънди телеграф". Преговорите за Брекзит трябва да продължат до ноември тази година, след което страните ще имат половин година за ратификация, припомня ТАСС.
