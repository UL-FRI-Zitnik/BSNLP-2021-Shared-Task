bg-343
bg
2018-01-13
http://www.dnesplus.bg/News.aspx?n=825090
Великобритания може да спре Брекзит, ако британците пожелаят, смятат политици и експерти

. 13.01.2018 10.42 Във Великобритания, година и половина след референдума за Брекзит и в момент на подготовка за втората фаза на преговорите, хората продължават да се питат какво всъщност става, ще има ли Брекзит или не. Привържениците на Брекзит са единодушни, че връщане назад няма, че процесът е необратим, а противниците продължават да се надяват, че нещо ще се случи и техният кошмар няма да се състои. Някои сигнали на политици в Брюксел, че Брекзит може да бъде спрян стига британците да пожелаят това извади правната страна на въпроса отново на преден план. Депутатът от Лейбъристката партия Чука Умуна, след консултации с европейски партньори, заяви открито, че е много погрешно схващането, че ЕС иска да накаже Великобритания, заради Брекзит: Те не искат да ни накажат, те се опитват да ограничат пораженията в този процес. Никой от хората, с които разговарях, от най-различни държави, не иска Великобритания да напусне ЕС. И Чука Умуна изтъкна, че Европа е готова да помогне на Великобритания да спре Брекзит, ако британците пожелаят това да стане: Те смятат, че член 50 е отменим и ние можем да спрем този процес. Те смятат, че е много по-добре вместо да напуснем да останем и да се опитаме да променим нещата отвътре за доброто на всички. Професорът по право в университета Уестминстър Адам Лазовски коментира въпроса дали не беше най-голямата грешка на Тереза Мей това, че прибърза да задейства член 50 от Лисабонския договор без каквато и да е подготовка: Да, Тереза Мей допусна доста грандиозни грешки, но съм съгласен, че тази беше една от най-големите. И както знаем, тя активира член 50 без никаква подготовка, без никаква преценка какво може да се случи. Това бе последица от нещо, което днес се приема като шега - нейното изявление, че „Брекзит означава Брекзит“. Казвайки това тя политически се изолира в ъгъла. Иначе, макар и да задейства член 50 без подготовка тя всъщност много закъсня с това като загуби повече от половин година. Главният европейски преговарящ Мишел Барние заяви в началото на тази седмица: „Не вярвайте на хората, които ви казват, че няма връщане назад от Брекзит“. А вече споменатия Чука Умуна обясни, че ако британците решат да спрат процеса на Брекзит няма проблем - Европа е готова да подкрепи това решение. Адам Лазовски обясни: За Брекзит и подобни неща като цяло трябва да интерпретирате закона в светлината на политиката. Много юристи твърдят, че Брекзит не може да бъде спрян по една или друга причина. Аргументи има и от двете страни на въпроса. Истината е, че всичко ще зависи от това какво решат политиците. Законът е достатъчно широк, за да поеме и двете версии. Ако погледнете самия ход на преговорите, с първа фаза и три основни точки от сделката по развода с постигане на съществен напредък за преминаване към втората фаза. Такова нещо изобщо няма в член 50. Това е начинът, по който законът бе интерпретиран от ЕС. Същото е във Великобритания. Аз лично принадлежа към групата, която твърди, че заявката за излизане от ЕС може да бъде оттеглена всеки момент, освен ако не е станало твърде късно, т.е. страната вече е излязла. Писал съм статия по въпроса още през 2012 година. Има и съвсем реални други сценарии. Правителството може да се смени. Представете си нови избори, които лейбъристите печелят и кажат, че искат оставане в ЕС. Тогава процесът може да бъде спрян. Дори авторът на член 50 лорд Кър казва открито, че процесът може да бъде спрян.“ Адам Лазовски заяви, че той винаги прави паралели между процесите на присъединяване и напускане на ЕС, което помага за обяснението защо член 50 от Лисабонския договор може да бъде отменен: В някакъв момент може или да се стигне до удължаване на преговорите или до прекратяването им. Честно казано, моето лично мнение е, че се наблюдава безпрецедентна некомпетентност от страна на британското правителство. Прословутото писмо на Дейвид Дейвис за излизането на Великобритания от ЕС без сделка е просто лоша шега. /bnr.bg Днес+
