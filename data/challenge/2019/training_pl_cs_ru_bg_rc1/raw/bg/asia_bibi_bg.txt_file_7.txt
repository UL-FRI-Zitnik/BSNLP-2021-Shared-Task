bg-7
bg
2018-11-07
https://www.24chasa.bg/novini/article/7141187
Салвини: Действаме дискретно в помощ на християнката, осъдена на смърт в Пакистан

Италия действа дискретно в помощ на Асия Биби, пакистанската християнка, която бе съдена в родината си за богохулство, заяви вчера италианският вътрешен министър Матео Салвини, цитиран от ДПА и Ройтерс. Миналата седмица Върховният съд на Пакистан отмени наложената от долни инстанции смъртна присъда срещу Биби и разпореди тя да бъде освободена. Жената обаче все още е в затвора, докато влезе в сила присъдата на Върховния съд. Решението на висшата съдебна инстанция предизвика масови протести в страната. От радикалната партия "Терек е Лабайк" поискаха да бъдат убити върховните съдии и обявиха президента и премиера на Пакистан за врагове на исляма.

Ашик Масих, съпругът на Асия Биби, каза, че семейството им може да бъде избито от радикални ислямисти. А властите дадоха знак, че няма да разрешат на Биби да напусне Пакистан. "Ние работим [по случая], работим с други европейски страни, ние трябва да го правим дискретно и внимателно", каза Салвини пред радио Ер Те Ел 102,3. "Искам жените и децата, чийто живот е под риск, да имат сигурно бъдеще - в нашата страна или в друга западна страна, така че ще направя всичко в човешките възможности да гарантирам това", подчерта министърът. По думите му е "непростимо" през 2018 г. човек да е под риск да загуби живота си заради "хипотетично богохулство". Изявлението на Салвини бе направено, след като международната католическа организация "Помощ за църквата на нуждаещите се" разпространи послание от съпруга на пакистанката. В него Ашик Масих моли италианското правителство да помогне на него и семейството му да напуснат Пакистан, защото са под заплаха. От хуманитарната организация съобщиха, че Масих трудно изхранва семейството си, защото се опасява от нападение, ако напусне скривалището си. Председателят на Европейския парламент, италианецът Антонио Таяни, написа в "Туитър", че кани Масих и семейството му в Брюксел или Страсбург, за да обсъдят "как конкретно да съдейства" за освобождаването на съпругата му. В отворено писмо до пакистанеца Таяни пише, че е поискал от властите в Пакистан да гарантират неговата сигурност и сигурността на семейството му. Асия Биби бе осъдена на смърт през 2010 г. според показанията на нейни съседки, че тая казала обидни думи по адрес на исляма, след като те не й дали да пие вода от тяхната чаша, защото не е мюсюлманка.
