pl-20
pl
2018-11-04
https://www.tvp.info/39787255/maz-asii-bibi-wystapil-o-azyl-dla-rodziny-obawia-sie-o-ich-zycie
Mąż Asii Bibi wystąpił o azyl dla rodziny. Obawia się o ich życie

Mąż uniewinnionej przez pakistański Sąd Najwyższy chrześcijanki Asii Bibi, skazanej w 2010 r. na śmierć za bluźnierstwo przeciwko Mahometowi, zaapelował w sobotę o azyl dla całej rodziny do Wielkej Brytanii, USA lub Kanady. Twierdzi, że pozostawanie w Pakistanie grozi im utratą życia.

W ub. środę Sąd Najwyższy uchylił ciążący na Bibi wyrok śmierci i nakazał jej uwolnienie, jeśli nie ciążą na niej inne zarzuty. Sąd stwierdził, że kara śmierci została orzeczona na podstawie wątpliwych dowodów a oskarżona przyznała się do winy wobec wrogiego tłumu „grożącego jej życiu”. Decyzja ta wywołała wściekłość islamskich fundamentalistów; na ulice wielu pakistańskich miast wyległy tysiące ich zwolenników domagających się wykonania wyroku śmierci. Mąż kobiety Ashiq Masih oświadczył w nagraniu wideo, że obawia się o życie jego rodziny. – Zwracam się do premiera Zjednoczonego Królestwa o pomoc i – w miarę możliwości – zapewnienie nam wolności – powiedział. Zaapelował również o pomoc do przywódców Kanady i USA.

„Żyjemy w strachu” Wcześniej, w wywiadzie dla niemieckiego radia Deutsche Welle, Masih powiedział, że on i jego rodzina „żyją w strachu” po tym jak władze Pakistanu zawarły ugodę z radykalną islamistyczną partią TLP. Ma ona przewidywać, że w zamian za zakończenie protestów władze rozpoczną procedurę uniemożliwiającą wyjazd Bibi i jej rodziny z kraju. Rząd nie będzie również sprzeciwiał się próbom rewizji decyzji Sądu Najwyższego na drodze prawnej. – Poczułem zimne dreszcze na wieść o tym porozumieniu...Obecna sytuacja jest dla nas bardzo niebezpieczna. Ukrywamy się to tu, to tam, często zmieniamy miejsce pobytu – powiedział Masih. – Moja żona Asia Bibi już wiele wycierpiała. Spędziła 10 lat w więzieniu. Moje córki umierają z tęsknoty za nią, ale rewizja decyzji sądu przedłuży jej cierpienia – dodał. Minister informacji Pakistanu Fawad Chaudry bronił w wywiadzie dla BBC porozumienia z islamistami twierdząc, że jego celem jest „ugaszenie pożaru” i „rozwiązanie sytuacji bez uciekania się do przemocy”. Zapewnił równocześnie, że władze zastosowały dodatkowe środki bezpieczeństwa dla ochrony Asii Bibi i jej rodziny oraz, że jej życie „nie jest zagrożone”.

Ojciec Święty przyjął na audiencji prywatnej męża i córkę Asii Bibi – pakistańskiej katoliczki skazanej na śmierć za rzekomą obrazę islamu. Spotkał...

Skazana za obrazę proroka Mahometa Asia Bibi, a właściwie Asia Noreen, była pierwszą kobietą skazaną na śmierć na mocy drakońskiej ustawy za obrazę proroka Mahometa. Jej sprawa ma początek w czerwcu 2009 roku, kiedy Bibi poszła po wodę dla siebie i innych kobiet pracujących przy zbiórce owoców. Dwie muzułmanki odmówiły picia z „nieczystego naczynia” używanego przez chrześcijankę. Podczas kłotni, która potem nastąpiła Bibi miała wypowiedzieć obraźliwe uwagi o Mahomecie. Następnie kobieta została pobita w swoim domu, gdzie według świadków miała przyznać się do bluźnierstwa. Wkrótce potem została aresztowana przez policję. Sprawa oburzyła chrześcijan na całym świecie i stała się źródłem podziałów w Pakistanie. Dwóch polityków wysokiego szczebla, którzy chcieli pomóc kobiecie, zostało zamordowanych.
