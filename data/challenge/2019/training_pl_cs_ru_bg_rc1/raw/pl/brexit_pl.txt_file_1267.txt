pl-1267
pl
2018-03-22
https://www.tvn24.pl/wiadomosci-z-kraju,3/morawiecki-jedzie-na-unijny-szczyt-zaplanowano-spotkanie-z-junckerem,824063.html
Morawiecki jedzie na unijny szczyt. Spotka się z Junckerem

Mateusz Morawiecki - jak poinformowała w komunikacie kancelaria premiera - spotka się również z premierem Szwecji Stefanem Loefvenem oraz weźmie udział w spotkaniu koordynacyjnym premierów państw Grupy Wyszehradzkiej. Według Kancelarii Prezesa Rady Ministrów szef polskiego rządu spotka się z przewodniczącym Komisji Europejskiej Jean-Claude'em Junckerem wraz z premierami Łotwy, Estonii i prezydentem Litwy. Wcześniej o spotkaniu Morawieckiego z Junckerem poinformował szef MSZ Jacek Czaputowicz, według którego szef polskiego rządu ma dyskutować z szefem KE między innymi o wprowadzanych w Polsce reformach wymiaru sprawiedliwości. Premier na marginesie szczytu weźmie także udział w konferencji "The Brussels Summit: A Future for Europe" organizowanej przez Sojusz Europejskich Konserwatystów i Reformatorów, gdzie planowane jest jego wystąpienie, a także spotka się z polskimi eurodeputowanymi wchodzącymi w skład tej frakcji - poinformowano w komunikacie. Negocjacje w sprawie brexitu. Jednym z tematów szczytu będą dalsze negocjacje w sprawie wyjścia Wielkiej Brytanii z Unii Europejskiej. Komisja Europejska i Wielka Brytania poinformowały w poniedziałek o zawarciu porozumienia w sprawie okresu przejściowego, praw obywateli i rozliczeń finansowych. Natomiast szef Rady Europejskiej Donald Tusk zarekomendował w środę przywódcom unijnej "27" przyjęcie porozumienia w sprawie okresu przejściowego po brexicie.

Wiceminister spraw zagranicznych do spraw europejskich Konrad Szymański podkreślił że "jesteśmy blisko potwierdzenia prawnego pełnego porozumienia w sprawie praw obywateli, rozliczenia finansowego i Irlandii". - Także okres przejściowy jest zarysowany we właściwy sposób. To jest duży postęp i oczywisty sukces Polski i samej Unii Europejskiej - ocenił. - Mamy tu oczywiste interesy, które będą dobrze chronione. Wchodzimy w dyskusję o nowych relacjach i to będzie jeszcze trudniejsze, ponieważ interesy i postawy państw członkowskich są tu bardziej zróżnicowane - dodał wiceszef MSZ. Szymański podkreślił, że Polsce zależy na bliskich relacjach handlowych i bezpieczeństwa. - Mamy żywotne interesy w usługach, transporcie i handlu. Chcemy z tego powodu ambitnego porozumienia, które musi być zgodne z zasadą integralności wspólnego rynku. Osobną sprawą jest partnerstwo w bezpieczeństwie. To sprawa niezależna, ale tu również będziemy zabiegali o jak najbliższe ramy współpracy - powiedział. Kolejna faza rozmów. Rozmowy w sprawie wyjścia Wielkiej Brytanii z UE trwają od maja 2017 roku. Ich pierwsza faza, podczas której miały zostać rozwiązane kwestie praw obywateli, uregulowania granicy irlandzkiej i wspólnych rozliczeń finansowych, zakończyła się oficjalnie w grudniu, co pozwoliło stronom przejść do drugiej fazy, dotyczącej przyszłych stosunków.

Wiele spraw, które formalnie miały zostać uzgodnione w pierwszej fazie, pozostało jednak nierozwiązanych w wymiarze praktycznym i nadal jest przedmiotem żmudnych negocjacji - są to na przykład kwestie uregulowania ruchu granicznego pomiędzy Irlandią i Irlandią Północną, praw obywateli czy jurysdykcji Trybunału Sprawiedliwości Unii Europejskiej. Kolejnym z tematów szczytu ma być także przyspieszenie prac nad umowami dotyczącymi wolnego handlu w związku z nałożeniem przez USA cła na import stali i aluminium. Szymański ocenił, że UE musi bronić swoich interesów handlowych i być gotowa do proporcjonalnej odpowiedzi, ale - jak dodał - "wojna handlowa nie leży w niczyim interesie". - Dlatego liczymy na powodzenie rozmów UE-USA, które mogłyby wygasić ten problem - dodał. Próba otrucia Skripala. Przywódcy państw i rządów krajów członkowskich mają w trakcie dwudniowego szczytu rozmawiać także o reakcji UE na próbę zamachu w brytyjskiej miejscowości Salisbury na pułkownika rosyjskiego Głównego Zarządu Wywiadowczego (GRU) i byłego współpracownika brytyjskiego wywiadu Siergieja Skripala i jego córkę, o co Wielka Brytania oskarża Rosję. W odpowiedzi na te ustalenia strona brytyjska wydaliła z kraju 23 dyplomatów rosyjskich. Rosja uznaje całą sprawę za "sfabrykowaną awanturę".

Podczas spotkania w Warszawie w poniedziałek zarówno premier Mateusz Morawiecki, jak i kanclerz Niemiec Angela Merkel stwierdzili, że Unia Europejska powinna dać stanowczą odpowiedź w sprawie próby zamachu na Skripala i jego córkę. Szymański podkreślił, że jednym z wielu ustaleń z warszawskiego spotkania kanclerz Merkel i premiera Morawieckiego jest podniesienie podczas szczytu sprawy wspólnej europejskiej reakcji na atak chemiczny w Wielkiej Brytanii. - Zależy nam na tym, by atak był potraktowany jako atak na państwo członkowskie UE i NATO ze wszystkimi tego konsekwencjami - wyjaśniał wiceszef MSZ. Czwarte spotkanie z Junckerem. Czwartkowe spotkanie Morawieckiego z Junckerem dotyczące reformy wymiaru sprawiedliwości w Polsce i uruchomienia przez KE wobec Polski procedury z artykułu 7.1. unijnego traktatu będzie czwartym spotkaniem polskiego premiera z przewodniczącym Komisji Europejskiej. We wtorek rząd przekazał KE odpowiedź na rekomendacje Komisji w sprawie prowadzonej procedury dotyczącej naruszenia zasad praworządności. Z odpowiedzi, do których dotarła Polska Agencja Prasowa wynika, że polski rząd nie wycofuje się z żadnych przyjętych rozwiązań dotyczących wymiaru sprawiedliwości i odrzuca zarzuty stawiane przez KE, ale jest gotowy do wspólnej oceny rezultatów przyjętych zmian. Czaputowicz stwierdził w środę, że trudno jest zmieniać system sądownictwa, "kiedy on jest wprowadzany w życie". Szef MSZ podkreślił, że "być może niektóre rozwiązania można by poprawić, jest to normalny tryb pracy parlamentarnej". - Jesteśmy gotowi razem z Komisją analizować funkcjonowanie tego systemu - powiedział. Z kolei Szymański pytany o bilateralne spotkania Mateusza Morawieckiego w trakcie szczytu podkreślił, że "premier jest zawsze gotowy do prezentowania polskich racji w sprawie wymiaru sprawiedliwości". - Myślę, że ten temat może się pojawiać, ale mamy w agendzie Rady i spotkań towarzyszących bardzo wiele innych pilnych spraw, więc nie sądzę, by praworządność była istotnym elementem tych rozmów - zaznaczył wiceszef MSZ.
