pl-1103
pl
2018-03-20
https://www.euractiv.pl/section/polityka-wewnetrzna/news/blisko-umowy-ws-brexitu-jest-porozumienie-dot-okresu-przejsciowego/
Blisko umowy ws. brexitu. Jest porozumienie dot. okresu przejściowego

Kierujący unijnym zespołem negocjacyjnym Michel Barnier ogłosił na zakończenie wczorajszych (19 marca) rozmów z brytyjskim zespołem negocjacyjnym, że stronom udało się porozumieć nie tylko co do okresu przejściowego po 29 marca 2019 r., ale także w kwestii praw obywateli oraz rozliczeń finansowych. Wciąż sporna pozostaje jednak kwestia granicy irlandzkiej. Michel Barnier nazwał zaprezentowany przez siebie 129-stronicowy dokument „decydującym krokiem w naszych negocjacjach, który obejmuje znaczną część przyszłej umowy”. „Pozwala mi to uspokoić cztery i pół miliona obywateli – unijnych i brytyjskich, których brexit dotyka bezpośrednio i którzy mają w związku z tym wiele obaw. Mogę też uspokoić tych, którzy uczestniczą w projektach finansowanych w ramach budżetu ustalonego na lata 2014-2020, bądź z nich korzystają” – mówił szef unijnego zespołu negocjacyjnego.

Również brytyjski minister ds. brexitu David Davis tryskał optymizmem. „Ostateczne porozumienie w sprawie wyjścia Wielkiej Brytanii z Unii Europejskiej jest bliżej niż kiedykolwiek wcześniej” – powiedział. Okres przejściowy pomiędzy formalnym wyjściem Londynu z UE a momentem wejścia w życie wszystkich jego prawnych i międzynarodowych skutków ma mieć jasno określone granice czasowe. Ma to pozwolić nie tylko obywatelom UE i Wielkiej Brytanii, ale także biznesowi, przygotować się brexitu. Prawdopodobnie okres przejściowy będzie trwał dwa lata. O tyle od dawna wnioskuje brytyjska premier Theresa May. Jak przypomniał Barnier, podczas obowiązywania okresu przejściowego Wielka Brytania wciąż będzie mogła korzystać ze wspólnego rynku, wszystkich europejskich polityk i obecności w unii celnej, a jednocześnie w pełni podlegać będzie wszystkim unijnym procedurom prawnym. Przedstawiciele Londynu nie będą już jednak uczestniczyć w procesie decyzyjnym wewnątrz UE. Według projektu porozumienia, unijni obywatele, którzy przeprowadzą się do Wielkiej Brytanii w okresie przejściowym mają mieć też zagwarantowane te same prawa co osoby, które trafiły tam wcześniej. Jest też już bardzo blisko zgody w kwestiach procedur celnych, monitorowania przepływu towarów czy ochrony na terenie Wielkiej Brytanii unijnych znaków towarowych. Niewiele brakuje również do porozumienia w zakresie ochrony danych osobowych oraz automatycznego uznawania wyroków europejskich sądów. „W tych dwóch ostatnich obszarach pozostały już tylko do ustalenia techniczne szczegóły” – powiedział Michel Barnier.

Brak zgody co do granicy irlandzkiej. Nie udało się natomiast osiągnąć porozumienia w kwestii przyszłości granicy między Irlandią a Irlandią Północną. Co więcej, strony spodziewają się, że może być ono bardzo trudne do osiągnięcia. Dlatego – jak podkreślił Barnier – musi zostać uzgodnione dodatkowe rozwiązanie zabezpieczające na wypadek gdyby negocjacje w tej kwestii zakończyły się fiaskiem. Londyn oraz Bruksela zapewniają jednak, że wciąż wierzą, iż uda im się w tym obszarze porozumieć i nie będą potrzebne żadne dodatkowe umowy. Londyn już od dawna zapewnia, że nie dojdzie do powrotu tzw. twardej granicy. Nie wiadomo jednak jak dalece zmieniłaby się obecna sytuacja. Dziś istnienie lądowej granicy irlandzko-brytyjskiej jest niemal niezauważalne. Eksperci podkreślają, że to właśnie praktyczne zniesienie granicznych regulacji walnie przyczyniło się do uspokojenia sytuacji w Irlandii Północnej oraz utrzymania się pokoju opartego o Porozumienie Wielkopiątkowe z 1998 r. UE niedawno zaproponowała rozwiązanie kwestii granicy poprzez ustanowienie na terenie Irlandii Północnej specjalnej strefy, dzięki czemu północna część irlandzkiej wyspy pozostałaby de facto w unii celnej. Takie rozwiązanie nie podoba się jednak ani Wielkiej Brytanii, ani wspierającym w Izbie Gmin torysów północnoirlandzkim lojalistom z Demokratycznej Partii Unionistycznej (DUP). Londyn nie chce słyszeć jednak o takim rozwiązaniu ponieważ obawia się odizolowania Irlandii Północnej od reszty Zjednoczonego Królestwa. DUP wprost zarzuca natomiast Dublinowi plany przyszłej aneksji.
