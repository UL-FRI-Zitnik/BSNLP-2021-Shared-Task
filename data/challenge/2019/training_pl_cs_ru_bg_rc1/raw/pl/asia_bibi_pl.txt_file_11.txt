pl-11
pl
2018-11-04
https://www.o2.pl/artykul/asia-bibi-nie-moze-opuscic-pakistanu-zwrot-ws-uniewinnionej-chrzescijanki--6313059115259521a
Uniewinniono ją, ale nie może opuścić kraju. Prawnik chrześcijanki uciekł

Kobieta w 2010 r. została skazana na śmierć za bluźnierstwa przeciwko prorokowi Mahometowi. Z kolei prawnik Bibi twierdził, że fałszywie oskarżyła ją sąsiadka, która stwierdziła, że woda w studni jest skażona, bo piła z niej chrześcijanka.

Sędzia Saqib Nasir, który przewodniczył rozprawie, w swoim orzeczeniu zacytował Koran: "Tolerancja jest podstawową zasadą islamu" - napisał. Dodał też, że religia potępia niesprawiedliwość i ucisk. Wyrok został ogłoszony przy pełnej sali. Kobieta z powodów bezpieczeństwa była przetrzymywana w nieznanym miejscu. Po wyjściu z więzienia ma opuścić Pakistan - informuje agencja Associated Press.

Tak się jednak jeszcze nie stało. Sprawa Asii Bibi wywołała falę protestów podczas których, ekstremiści domagali się zmiany decyzji sądu. W nocy z piątku na sobotę doszło do umowy między islamistami a rządem Pakistanu. Na mocy porozumienia Asia Bibi nie może opuścić Pakistanu, dopóki Sąd Najwyższy nie rozpatrzy wniosku o rewizję wyroku.

To jednak nie wszystko. Adwokat Asii Bibi, w obawie o swoje życie zdecydował się opuścić Pakistan. Powodem miały być liczne pogróżki. - W obecnej sytuacji nie mogę mieszkać w Pakistanie - powiedział mecenas w rozmowie z AFP przed wejściem w sobotę na pokład samolotu. - Muszę pozostać przy życiu, aby kontynuować walkę prawną o Asię Bibi - dodał mężczyzna.
