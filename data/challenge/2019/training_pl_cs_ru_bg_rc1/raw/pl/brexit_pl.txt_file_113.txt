pl-113
pl
2018-02-09
https://www.euractiv.pl/section/polityka-wewnetrzna/news/sprawa-obywatelstwa-ue-dla-brytyjczykow-trafi-tsue/
Sprawa obywatelstwa UE dla Brytyjczyków trafi przed TSUE?

Trybunał Sprawiedliwości Unii Europejskiej otrzymał od holenderskiego sądu prośbę o wyjaśnienie statusu obywateli Wielkiej Brytanii na terenie UE po brexicie. Pięciu mieszkających na stałe w Holandii Brytyjczyków nie chce bowiem utracić przysługujących im obecnie praw. Holenderska administracja odrzuca ich żądania, ale sędziowie, zanim podejmą ostateczny wyrok, chcą poznać wykładnię TSUE. Pytanie z jakim zwrócił się do Trybunału w Luksemburgu holenderski sąd brzmi: „Czy brexit oznacza, że Brytyjczycy stracą automatycznie obywatelstwo europejskie, czy też zachowają swe prawa? A jeśli tak, to w jakich warunkach?” Adwokat pozywającej państwo holenderskie grupy obywateli Wielkiej Brytanii Christiaan Alberdingk Thijm tłumaczy, że tylko TSUE jest w stanie „wyjaśnić to jak polityczny bałagan jakim jest brexit można przekuć na konkretne rozwiązania prawne.” Mieszkający w Holandii Brytyjczycy (a zapewne także ci, którzy mieszkają w innych państwach członkowskich) obawiają się, że po brexicie stracą przysługujące im obecnie na terenie UE prawa, np. prawo do swobody poruszania się, opieki konsularnej w dowolnej placówce dyplomatycznej państwa UE, głosowania w wyborach lokalnych i europejskich czy też do zamieszkania na terenie całej UE. Wszystko to gwarantuje art. 20. Traktatu o funkcjonowaniu Unii Europejskiej. Ewentualna opinia TSUE może zaważyć na sytuacji Brytyjczyków w całej UE.

Michel Barnier, który kieruje unijnym zespołem negocjatorów pracujących nad umową określającą warunki opuszczenia przez Wielką Brytanię Unii Europejskiej, wezwał Londyn do jasnego określenia czy po brexicie chce pozostać częścią unii celnej i wspólnego rynku. Brytyjczycy woleliby jednak nie podejmować takich decyzji jeszcze przed rozpoczęciem drugiej fazy rozmów z UE. „Nadszedł czas na dokonywanie wyborów. Potrzebujemy jasności” …

1,3 mln ludzi jak „figury na szachownicy” Prawnicy reprezentujący przed sądem w Amsterdamie państwo holenderskie argumentują jednak, że wniosek pięciu Brytyjczyków o przyznanie im „unijnego obywatelstwa” jest „fikcją prawną”. Prawa wynikające z unijnych traktatów przysługują bowiem nie „obywatelom UE”, ale „obywatelom państw członkowskich UE”. A po marcu 2019 r. Wielka Brytania Unię Europejską opuści. Ale jeden z inicjatorów pozwu, Brytyjczyk Stephen Huyton przekonuje, że sytuacja nie jest tak jednoznaczna. Choć posiada on brytyjskie obywatelstwo, w Holandii mieszka od 24 lat. Pracuje tam jako dyrektor oddziału jednej z amerykańskich firm. Od sądu w Amsterdamie zażądał stwierdzenia „co tak naprawdę oznacza unijne obywatelstwo”. Jego zdaniem jest ono czymś wyższym niż obywatelstwo państwa członkowskiego. „Nie można przecież grać życiem 1,3 mln ludzi jakby byli oni tylko figurami na szachownicy” – mówił Huyton. Jak wyjaśniał, choć ma brytyjskie obywatelstwo, nie mógł wziąć w 2016 r. udziału w referendum na temat brexitu. Mieszka bowiem poza Wielką Brytanią dłużej niż 15 lat. Nie chce także występować o obywatelstwo holenderskie, ponieważ musiałby się wówczas zrzec paszportu brytyjskiego. Holandia nie dopuszcza bowiem posiadania dwóch obywatelstw. Tego typu prawo obowiązuje także w kilku innych państwach członkowskich UE.

Negocjacje brexitowe a kwestia obywatelstwa. Liczbę Brytyjczyków na stałe mieszkających w innych państwach członkowskich UE szacuje się na 1,3 mln. W samej Holandii jest 42,5 tys. osób. W ubiegłym roku negocjatorzy z Wielkiej Brytanii oraz UE uzgodnili, że w celu spójnej interpretacji praw obywatelskich przez sądy przez osiem lat po brexicie, w sprawach dotyczących obywateli brytyjskich w UE lub obywateli państw UE w Wielkiej Brytanii, sądy będą miały możliwość zwracania się z pytaniami o pomoc prawną do TSUE, a jego decyzje będą wiążące. Obywatele państw członkowskich UE mieszkający na stałe w Wielkiej Brytanii nadal będą mogli także łatwo ubiegać się o uzyskanie brytyjskiego obywatelstwa. Na zasadzie wzajemności Brytyjczycy mieszkający na stałe w UE będą mieli prawo do łatwego ubiegania się o obywatelstwa innych państw członkowskich.
