cs-1259
cs
2018-02-01
https://archiv.ihned.cz/c1-66035000-eu-ceka-na-jasne-slovo-britu-o-brexitu-londyn-tape?utm_source=mediafed&utm_medium=rss&utm_campaign=mediafed
EU čeká na jasné slovo Britů o brexitu. Londýn tápe

Britská premiérka Theresa Mayová bojuje s dalšími rebely ve své konzervativní straně. Její politici se stále nedokázali domluvit na tom, jak naložit s brexitem. I poté co Británie z EU vystoupí, nejspíš bude muset ještě další dva roky respektovat všechny nově přijaté evropské zákony.

Theresa Mayová se jakožto britská premiérka snažila voliče přesvědčit, že reprezentuje "silné a stabilní vůdcovství". Čím dál víc je ale jasné, že ani jedna z těchto dvou charakteristik neplatí. Mayová je pod stále větším tlakem své rozhádané konzervativní strany. Momentálně se zdá, že nemá dost autority, aby prosadila jasnou vizi toho, jakou podobu by měl mít brexit, což je největší téma britské politiky. Spojené království stále nedokázalo říct, jakou zemí chce po plánovaném vystoupení z Evropské unie být. Na Mayovou tlačí jak zastánci co nejužších budoucích vztahů s EU, tak ti politici, kteří se od unie chtějí co nejvíc "odstřihnout". V Londýně se proto otevřeně mluví o možnosti, že se konzervativci Mayové zbaví. "Nevzdávám se, mám před sebou dlouhodobý úkol," odmítla tyto zvěsti Mayová.
