cs-2019-4
cs
2019-01-29
https://ct24.ceskatelevize.cz/svet/2719139-asia-bibiova-je-zprostena-viny-pakistansky-soud-odmitl-petici-islamistu-kteri-zadali
Asia Bibiová je zproštěna viny. Pákistánský soud odmítl petici islamistů, kteří žádali její popravu

Pákistánský nejvyšší soud v úterý potvrdil osvobození křesťanky Asii Bibiové, která byla v roce 2010 odsouzena k trestu smrti za údajnou urážku islámského proroka Mohameda. Učinil tak odmítnutím petice, v níž radikální islamisté požadovali, aby byla žena popravena. Podle nejvyššího soudu petice neprokázala žádnou chybu v říjnovém rozsudku, který Bibiovou osvobodil.

Asia Bibiová byla zatčena v roce 2009 po hádce s muslimskými ženami, které následně tvrdily, že urazila proroka. O rok později ji soud uznal vinnou a vzhledem k tomu, že v Pákistánu se urážka islámu trestá smrtí, ji poslal na popraviště. , který dospěl k závěru, že žalobci nebyli schopní dokázat, že souzená matka čtyř dětí porušila zákon. Sama Bibiová odmítla, že by proroka urazila. Od svého propuštění z vězení se skrývala na neznámém místě, podle BBC v pákistánské metropoli Islámábádu. Značné protesty, které její osvobození v zemi vyvolalo, se úřadům podařilo zmírnit poté, co slíbily, že Bibiové nedovolí do zahraničí odcestovat, dokud o námitkách sepsaných v petici nerozhodne nejvyšší soud. Nyní by ale měla být Bibiová volná. Mohla by tak využít nabídku některé ze zemí, které jí nabídly azyl. Patří mezi ně například Itálie, Francie a Španělsko. Pomoc Bibiové a její rodině nabídla také Kanada; a je možné, že její příbuzní už nabídku některého ze států využili. Ostře sledovaný případ Případ vyvolal velké emoce v Pákistánu i v zahraničí. Rozsudek v celém světě pobouřil křesťany, zatímco v Pákistánu muslimští fanatici trvají na popravě a útočí na ty, kdo se Bibiové zastávají. Tak byli v roce 2011 zavražděni pákistánský ministr pro menšiny a guvernér provincie Paňdžáb.

Protesty proti osvobození křesťanky Bibiové v Pákistánu.

Islamistická strana Tehríke Labajk (TLP) dokonce žádala smrt předsedy nejvyššího soudu a dalších dvou soudců, kteří trest smrti zvrátili. Úřadující šéf strany Šafík Amíní v úterý před vynesením verdiktu znovu varoval soudce před výrokem ve prospěch Bibiové.
