cs-14
cs
2018-10-31
https://echo24.cz/a/SCw2v/pakistansky-soud-osvobodil-krestanku-odsouzenou-za-rouhacstvi-islamiste-se-bouri
Pákistánský soud osvobodil křesťanku odsouzenou za rouhačství, islamisté se bouří

Pákistánský nejvyšší soud osvobodil křesťanku, která byla v roce 2010 odsouzena k trestu smrti za urážku islámského proroka Mohameda. Matku čtyř dětí soud nařídil propustit na svobodu. Rozhodnutí by mohlo vyvolat masivní pouliční protesty tvrdých zastánců islámu. Krátce po verdiktu zablokovaly stovky demonstrantů hlavní tah mezi metropolí Islámábádem a nedalekým Rávalpindí, shromáždění už se konají i v dalších městech, informovala agentura AP. Asia Bibiová byla zatčena v roce 2009 po hádce s muslimskými ženami. Z bezpečnostních důvodů není známé, ve které věznici se nachází. Podle agentury Reuters dnešní osvobozující verdikt přivítali obhájci lidských práv. Vlivný radikální duchovní Chádim Husajn Rizví naopak už před rozsudkem vyzval své stoupence, aby manifestacemi ve všech větších městech vyjádřili svou „lásku k prorokovi“, pakliže bude Bibiová propuštěna. In a country where minorities are routinely persecuted & are often denied fundamental freedoms the decision of the Supreme Court of to acquit of #blasphemy is commendable. It is a victory for all people who advocate fundamental for all. #AsiaBibiAppeal — Asia Bibi is a free woman at last (@ReleaseAsiaBibi) 31. října 2018 Islamistická strana Tehríke Labajk (TLP) po rozhodnutí volá po smrti předsedy nejvyššího soudu a dalších dvou soudců, kteří trest smrti zvrátili. Mluvčí TLP informoval o výnosu vůdce strany Muhammada Afzala Kadrího, podle kterého si zmínění představitelé nejvyššího soudu zaslouží zemřít.
