cs-1199
cs
2018-06-22
http://www.ceskatelevize.cz/ct24/ekonomika/2517115-airbus-varoval-ze-mohl-kvuli-brexitu-odejit-z-britanie-kde-zamestnava-14-tisic
Airbus varoval, že by mohl kvůli brexitu odejít z Británie, kde zaměstnává 14 tisíc lidí

Velká Británie se chystá v březnu příštího roku opustit evropský blok, stále se však nedohodla na podmínkách tohoto odchodu. Firmy si nyní stěžují, že jim nejistota ohledně podoby brexitu znemožňuje plánování investic. Provozní ředitel divize Airbusu pro komerční letadla Tom Williams upozornil, že jakýkoli scénář brexitu bude mít pro výrobu letecké techniky v Británii „závažné negativní důsledky“.

Slabé výsledky. Letos v prvním čtvrtletí klesl čistý zisk Airbus Group meziročně téměř o třetinu na 283 milionů eur (7,2 miliardy korun). Hospodářské výsledky byly zasaženy problémy s dodávkami motorů pro letouny A320neo. Tržby společnosti se propadly o 12 procent na 10,1 miliardy eur. Firma v prvním čtvrtletí dodala zákazníkům 121 letadel, zatímco ve stejném období loňského roku to bylo 136 letadel. Firma také před časem uvedla, že sníží výrobu svých modelů A380 a vojenského A400M. Rozhodnutí může mít dopad až na 3700 pracovních míst ve Francii, Německu, Británii a Španělsku.

Dvoupatrový letoun A380 je největším komerčním letadlem pro přepravu osob na světě. Firma je nucena snížit výrobu tohoto modelu kvůli slabé poptávce. Airbus upozornil, že do roku 2020 se dodávky tohoto modelu sníží na šest ročně z letošních očekávaných 12.
