cs-1092
cs
2018-05-06
https://www.lidovky.cz/mayova-opozice-nas-nezvikla-z-evropy-odejdeme-myslence-brexitu-jsme-naprosto-oddani-gn8-/zpravy-svet.aspx?c=A180506_105737_ln_zahranici_ele#utm_source=rss&utm_medium=feed&utm_campaign=ln_lidovky&utm_content=main
Mayová: Opozice nás nezviklá, z Evropy odejdeme. Myšlence Brexitu jsme naprosto oddáni

LONDÝN Britská premiérka a šéfka konzervativní strany, Theresa Mayová, si za Brexitem stojí. Prohlásila to v pátek a slíbila, že Británie z Evropy skutečně odejde a vytvoří s Evropskou unií nový vztah, založený na vzájemné spolupráci a respektu. Britští euroskeptici na Mayovou naléhají, aby odmítla pozměňující návrhy na hybridní partnerství. Bojí se totiž, že by takový svazek přiblížil Spojené království blíže k Bruselu. Proevropští toryové naopak tlačí na to, aby Británie zůstala součástí jednotného trhu. Tvrdí, že pro takový krok by Mayová měla podporu napříč jednotlivými stranami. Pro deník The Sun Mayová řekla: „Jsme absolutně oddaní úspěchu Brexitu. Opustíme jednotný trh a vytvoříme nový vztah s Evropskou unií, která tak už nebude moci kontrolovat naše hranice, naše zákony a naše peníze.” Zároveň dodala, že si Britové v procesu dosažení tohoto cíle vedou velmi dobře a v dalších měsících budou pokračovat v tvrdé práci. „Pro paní premiérku by bylo nepředstavitelné vytvořit jakýsi hybridní model. Zvláště poté, co byl tento nápad zamítnut členy její vlastní komise Brexitu,“ citoval deník The Sunday Telegraph zdroj blízký vládě. Labouristé se nejspíš zdrží hlasování. Proevropští konzervativci však na Mayovou čím dal více tlačí, aby nastoupila spíše „norskou cestu.“ To znamená, že by sice Spojené království nebylo součástí EU, ale zůstala by součástí Evropského hospodářského prostoru (EHP) a také Evropského sdružení volného obchodu (ESVO).
