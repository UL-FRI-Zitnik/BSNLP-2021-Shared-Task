cs-1042
cs
2018-06-12
https://archiv.ihned.cz/c1-66163210-brexit-nam-otevre-obchod-se-svetem-veri-londyn?utm_source=mediafed&utm_medium=rss&utm_campaign=mediafed
Díky odchodu z EU uzavřeme výhodnější smlouvy se světem, řekla HN náměstkyně ministerstva pro brexit. Podle expertů jde o iluzi

Brexit umožní Británii maximálně využít obchodní příležitosti, uvedla pro HN Suella Bravermanová, náměstkyně na britském ministerstvu pro brexit. Svůj názor hájí proti řadě expertů i proti faktu, že americký prezident Donald Trump uvalil cla na vybrané produkty z Číny, zemí Evropské unie či Kanady a volný obchod je v největším ohrožení od konce studené války. Velká Británie věří, že po odchodu z EU bude schopná uzavřít mimořádně výhodné obchodní smlouvy s řadou zemí z celého světa, ačkoli i doma zaznívají skeptické hlasy. "Poprvé po 40 letech budeme mít možnost sami si určovat obchodní politiku," trvá na svém Bravermanová, jež ji má ve svém úřadu na starosti.

V EU je obchodní politika pro všechny členské země společná. Jako celek jedná unie o vzájemných obchodních vztazích s ostatními státy. Až Britové EU opustí, budou si moci domlouvat své vlastní dohody o volném obchodu. Zastánci brexitu tvrdí, že Londýn se zbytkem světa vyjedná mnohem víc, než čeho byla schopná dosáhnout unie. Odborníci to vesměs považují za iluzi. Poukazují na to, že EU má vzhledem ke své velikosti v jednáních mnohem silnější pozici, než jakou kdy bude mít osamocené Spojené království. EU uzavřela více než 60 obchodních dohod. Samostatní Britové budou muset se všemi zeměmi mimo společenství jednat od samého začátku. Zpochybňován je i možný ekonomický přínos, jakého může Spojené království v dohodách o volném obchodu se státy mimo Evropu dosáhnout. "Obchodní dohoda se zemí někde na druhém konci světa bude mít pro britskou ekonomiku velmi malý význam," napsal Sam Lowe z think-tanku Centre for European Reform pro server Business Insider. Podle něj to platí i pro případ, že by se Británii podařilo uzavřít smlouvu o volném obchodu například se Spojenými státy, tedy s největší ekonomikou světa.
