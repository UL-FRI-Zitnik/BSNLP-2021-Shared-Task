cs-1336
cs
2018-02-12
https://archiv.ihned.cz//archiv.ihned.cz/c1-66045530-japonsti-investori-varovali-britskou-premierku-ze-pokud-budou-jejich-podniky-kvuli-brexitu-neziskove-z-britanie-odejdou
Japonští investoři varovali britskou premiérku, že pokud budou jejich podniky kvůli brexitu neziskové, z Británie odejdou

Investoři z Japonska mají obavy z toho, co bude následovat po brexitu. Chtějí mít jasno o tom, jak přesně bude vypadat dohoda o budoucích vztazích se zbytkem EU. Jenže Londýn v tomto ohledu zatím tápe. Růst britské ekonomiky dále zpomaluje. Evropská komise odhaduje, že letos vzroste jen o 1,4 procenta.

Pokud budou naše firmy po odchodu Británie z EU kvůli obchodním bariérám neziskové, tak z ostrovů odejdeme, varovali japonští investoři britskou premiérku Theresu Mayovou. "Když nebudou mít podniky ziskovost z pokračujících operací, tak nejen Japonci, ale žádná soukromá společnost nebude moci pokračovat," řekl netradičně otevřeně Koji Tsuruoka, japonský velvyslanec v Británii. Tato slova pronesl k novinářům poté, co se premiérka Mayová a několik dalších ministrů sešli se zástupci 19 japonských společností včetně automobilky Nissan, banky Nomura nebo telekomunikační společnosti SoftBank.
