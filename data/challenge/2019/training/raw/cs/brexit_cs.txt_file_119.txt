cs-119
cs
2018-01-09
http://zahranicni.eurozpravy.cz/eu/212184-noc-tupych-nozu-v-britanii-zmeny-ve-vlade-jsou-zpackane-tepou-media-mayovou/
"Noc tupých nožů" v Británii. Mayová změny ve vládě zpackala, píšou média

The Daily Telegraph, který se vyslovuje pro brexit, titulkem odkazoval na obměnu kabinetu premiéra Harolda Macmillana, který v roce 1962 mandátu zbavil sedm ministrů. Kritici reorganizace vlády ji tehdy pro její ráznost a rozsah přirovnávali k nacistické noci dlouhých nožů. Mayové se podle deníku nepovedlo udělat čáru za neúspěchy předchozího roku, kdy iniciovala předčasné volby, v nichž její Konzervativní strana ztratila většinu v parlamentě. Média připomínají, že nejprve Konzervativní strana na twitteru gratulovala k nástupu do vedení strany špatnému člověku. Bývalá ministryně školství Justine Greeningová posléze z vlády odešla a nepřijala nabízený resort, jež má na starosti důchody. Jeremy Hunt zase odmítl ministerstvo obchodu a podržel si resort zdravotnictví.

Vzhledem k tomu, že klíčové finance, vnitro, zahraničí a ministerstvo pro brexit zůstaly beze změny, kritici mají za to, že se potvrdila slabá pozice Mayové a fakt, že si pozici nedokáže upevnit. V rámci kabinetu se neproměnil poměr příznivců takzvaného tvrdého brexitu a zastánců měkkého odchodu Británie z EU, kteří si přejí, aby země zůstala součástí jednotného evropského trhu. Vyjednavači Británie a EU se minulý měsíc shodli na tom, jak bude rámcově vypadat smlouva o vystoupení Británie z unie, a jednání o brexitu se tak mohou posunout do druhého kola. V něm se budou projednávat zejména budoucí vztahy Británie s EU.
