pl-13
pl
2018-11-01
https://wiadomosci.radiozet.pl/Swiat/Protesty-w-Pakistanie.-Sad-Najwyzszy-uniewinnil-chrzescijanke-skazana-na-smierc-za-bluznierstwo
Pakistański Sąd Najwyższy uniewinnił chrześcijankę Asię Bibi, skazaną wcześniej na śmierć za bluźnierstwo przeciwko prorokowi Mahometowi. Sąd nakazał zwolnienie kobiety, jeśli nie ciążą na niej inne zarzuty.

Asia Bibi, 47-letnia matka czworga dzieci, w 2010 roku została skazana na śmierć przez powieszenie za obrazę Mahometa. W środę Sąd Najwyższy w Pakistanie uchylił ten wyrok.

- Wyrok skazujący Asię Bibi zostaje uchylony a ona uniewinniona od wszystkich zarzutów. Jeśli nie ciążą na niej żadne inne zarzuty, zostanie natychmiast zwolniona - oświadczył sędzia, który przewodniczył trzyosobowemu składowi SN, powołanemu do rozpatrzenia apelacji.

Asia Bibi w więzieniu spędziła 3240 dni. Po wyjściu na wolność Asia Bibi ma opuścić Pakistan - informuje agencja Associated Press.

Oskarżenie. Sprawa Bibi sięga 2009 roku. Kobieta miała iść po wodę dla siebie i innych kobiet, pracujących na roli. Dwie muzułmanki odmówiły picia z tego samego naczynia, co Bibi. Kilka dni później oskarżyły chrześcijankę o bluźnierstwo.

Rodzina Bibi i jej adwokat utrzymywali, że kobieta nigdy nie obraziła proroka. Muzułmanki miały zmieniać zeznania i być niewiarygodne. Za skazaną modlił się też papież Franciszek. W lutym br. przyjął na audiencji męża Bibi i jedną z jej córek. Prawo w Pakistanie przewiduje najwyższy wymiar kary za obrazę islamu lub Mahometa. Agencje opisują przypadek oskarżenia mężczyzny za to, że wyrzucił na ulicy wizytówkę kogoś, kto miał na imię Muhammad.

Asia Bibi była pierwszą kobietą skazaną na śmierć na mocy restrykcyjnej ustawy.

Protesty w Pakistanie. Sprawa kobiety oburzyła chrześcijan na całym świecie, ale też stała się źródłem podziałów w Pakistanie. Dwóch polityków, którzy chcieli pomóc kobiecie, zostało zamordowanych. Islamiści zagrozili protestami, jeśli Bibi zostanie uwolniona lub jej wyrok zmniejszony. „Jeśli nastąpi jakakolwiek próba przekazania jej obcemu państwu, będą straszne konsekwencje” – zapowiedziało w oświadczeniu radykalne islamistyczne ugrupowanie polityczne TLP. Wiele osób na Twitterze umieszcza posty, w których żąda wykonania kary śmierci na Asi Bibi.

Radykalny pakistański duchowny Khadim Hussain Rizvi, wezwał Pakistańczyków do wyjścia na ulice. Zachęcał do protestów przeciwko zwolnieniu kobiety z więzienia i wyrażania miłości do proroka. Już w chwilę po ogłoszeniu środowej decyzji sądu zablokowane zostały niektóre drogi do stolicy kraju Islamabadu.

Jak podaje Associated Press, władze zdecydowały się zwiększyć ochronę kościołów w całym kraju. RadioZET.pl/PAP/JŚ.
