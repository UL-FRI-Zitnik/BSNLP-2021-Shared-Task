pl-1240
pl
2018-03-23
http://www.tvp.info/36503489/morawiecki-jestesmy-po-udanym-szczycie-nasze-interesy-zostaly-zabezpieczone
Morawiecki: Jesteśmy po udanym szczycie. Nasze interesy zostały zabezpieczone

Przywódcy unijni rozmawiali w Brukseli m.in. o handlu w kontekście decyzji USA dotyczącej ceł na stal i aluminium oraz Brexicie. Szef rządu podkreślił, że do konkluzji ze szczytu Polska wprowadziła poprawki dotyczące polityki klimatycznej, które zakładają, że propozycje muszą uwzględniać narodowe plany klimatyczne i energetyczne. Politycy dyskutowali również na temat próby zabójstwa rosyjskiego szpiega Siergieja Skripala. – Polska uważa taki atak za absolutnie skandaliczny; optowaliśmy za solidarną, spójną odpowiedzią Unii Europejskiej w tej sprawie; jesteśmy w kontakcie z kilkunastoma stolicami – powiedział Mateusz Morawiecki. – To był niedopuszczalny atak na terytorium kraju Unii Europejskiej i NATO – dodał premier. Podkreślił, że Polsce zależało na solidarnej odpowiedzi Unii Europejskiej w tej sprawie. Potwierdził też informacje, że Polska konsultuje z kilkunastoma krajami możliwe dalsze decyzje. Jednym z tematów rozmów był również Brexit. – Wynik negocjacji w sprawie Brexitu jest dla nas bardzo pożądany, bardzo pozytywny; jesteśmy w kontakcie z szefem zespołu negocjacyjnego KE, aby zabezpieczyć interesy polskich obywateli, firm oraz dwustronny handel – oświadczył premier Morawiecki. Szef polskiego rządu mówił także na temat praworządności w Polsce. – Nasze działania odniosły pozytywny skutek, Biała księga spotkała się ze zrozumieniem wielu państw członkowskich; Biała księga odegrała znakomitą rolę – zaznaczył. – Prace dyplomatyczne ostatnich miesięcy doprowadziły do tego, że z jednej strony zostały zachowane najważniejsze elementy reformy sądownictwa, a jednocześnie pojawiła się szansa na zażegnanie sporu z KE – dodał premier Morawiecki.

w #Bruksela : Jesteśmy po niezwykle udanym szczycie, gdzie dyskutowaliśmy na wiele tematów – we wszystkich tych tematach dyskusja przebiegła po myśli Polski. Nasze interesy zostały zabezpieczone.

Przywódcy krajów UE wezwali w piątek USA na szczycie w Brukseli do stałego wykluczenia Wspólnoty z nowych taryf na stal i aluminium – poinformował przewodniczący Rady Europejskiej Donald Tusk. „Rada Europejska wyraziła ponowne przywiązanie do silnych relacji transatlantyckich jako podstawy bezpieczeństwa dla UE i USA” – napisał na Twitterze Tusk. Przedstawiciel USA ds. handlu Robert Lighthizer mówił w czwartek kongresmenom, że UE ma zostać zwolniona z amerykańskich ceł na stal i aluminium. W piątek pojawiły się informacje, że wyłączenie będzie czasowe – ma obowiązywać do maja.

Okres przejściowy po Brexicie Przywódcy 27 unijnych krajów, bez Wielkiej Brytanii, zatwierdzili kolejne uzgodnienia dotyczące Brexitu. Chodzi o wynegocjowane w ubiegłym tygodniu warunki okresu przejściowego - od wyjścia Wielkiej Brytanii z Unii do czasu wdrożenia nowej umowy handlowej między Brukselą a Londynem. Okres przejściowy ma trwać do końca 2020 r. W sprawie okresu przejściowego Wielka Brytania zgodziła się na wszystkie warunki stawiane przez Unię Europejską i wycofała sprzeciw. Jeśli chodzi o prawa Europejczyków, w tym Polaków, to będą oni je mieli zagwarantowane. Dotyczy to nie tylko tych osób, które przyjadą na Wyspy przed Brexitem, ale także tych, którzy przyjadą po wyjściu Wielkiej Brytanii z Unii a przed wynegocjowaniem nowej umowy handlowej. Będzie im przysługiwać stałe prawo pobytu po pięciu latach legalnego mieszkania w Wielkiej Brytanii. Gwarancjami zostaną objęte również dzieci Europejczyków urodzone po zakończeniu okresu przejściowego i będą one traktowane na równi z Brytyjczykami. Nie będzie też żadnych ograniczeń w zasiłkach dla dzieci, które zostały z dziadkami w Polsce, a których rodzice pracują w Wielkiej Brytanii. Zgodnie z ustaleniami, w okresie przejściowym Wielka Brytania utrzyma dostęp do jednolitego, unijnego rynku, ale będzie też objęta wszystkimi europejskimi regulacjami. Także tymi, które zostaną wynegocjowane już po Brexicie. Przedstawiciele brytyjskiego rządu nie będą jednak uczestniczyć już w unijnych naradach i tym samym będą pozbawieni prawa głosu w sprawie stanowionych przepisów.
