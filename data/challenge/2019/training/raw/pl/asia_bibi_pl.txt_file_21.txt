pl-21
pl
2018-11-08
https://naszdziennik.pl/swiat/202951,asia-bibi-nie-moze-opuscic-pakistanu.html
Asia Bibi nie może opuścić Pakistanu

47-letnia chrześcijanka Asia Bibi, zwolniona w środę decyzją Sądu Najwyższego z więzienia w Lahaur, gdzie przebywała skazana w 2010 r. na śmierć pod zarzutem obrazy Mahometa, wciąż nie może opuścić Pakistanu; islamscy ekstremiści żądają cofnięcia jej ułaskawienia. Asia Bibi opuściła więzienie i została przewieziona w bezpieczne miejsce na terenie Pakistanu” oświadczył w czwartek rzecznik tamtejszego MSZ, dementując informacje o jej wyjeździe za granicę. Rozeszły się one po tym, gdy przewodniczący Parlamentu Europejskiego Antonio Tajani wspomniał na Twitterze, że mogłaby przybyć z mężem i piątką dzieci do Brukseli. Obecnie życie Asii Bibi jest ponownie w niebezpieczeństwie wobec gwałtownych protestów tysięcy radykalnych islamistów, którzy odrzucają orzeczenie Sądu Najwyższego o jej ułaskawieniu i żądają wykonania wyroku śmierci na kobiecie. Wiadomość o jej zwolnieniu z więzienia wywołała wściekłość tysięcy islamskich radykałów. W czwartek 10 tys. spośród nich przemaszerowało ulicami Karaczi, wznosząc okrzyki Powiesić Asię”. Dramat Asii Bibi, ciężko pracującej na utrzymanie swej rodziny chrześcijanki, robotnicy rolnej, rozpoczął się od błahej z pozoru utarczki z muzułmańskimi sąsiadami. Rok później, w 2010 roku, została skazana na śmierć na podstawie ich zeznań przed sądem: oskarżali ją o bluźnierstwo. Jej przypadek poruszył wspólnotę międzynarodową, zabierali głos w jej obronie Papieże Benedykt XVI i Franciszek. Mąż Asii Bibi zwrócił się w sobotę o azyl dla swojej rodziny w Stanach Zjednoczonych, Wlk. Brytanii lub Kanadzie ze względu na to, że pozostanie na terenie Pakistanu łączy się dla jego żony ze zbyt wielkim niebezpieczeństwem. Pakistańska partia radykalnych islamistów, Tehreek-e-Labbaik Pakistan (TLP), domaga się od pakistańskiego Sądu Najwyższego rewizji wyroku przywracającego wolność Asii Bibi. Pod koniec ubiegłego tygodnia uzyskała ona od rządu obietnicę, że kobieta nie opuści terytorium Pakistanu, a władze nie zablokują wniosku o rewizję sądowego wyroku uniewinniającego w sprawie Bibi. Szef włoskiego MSW Matteo Salvini potwierdził we wtorek, że Włochy wraz z przedstawicielami innych krajów europejskich pomogą Bibi opuścić Pakistan. Holenderski MSZ udzielił czasowego azylu jej obrońcy, adwokatowi Saifowi-Ul-Mulookowi. JG, PAP.
