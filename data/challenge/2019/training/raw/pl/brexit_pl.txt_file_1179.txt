pl-1179
pl
2018-05-30
https://www.euractiv.pl/section/polityka-wewnetrzna/news/premier-szkocji-w-brukseli-spotkala-sie-z-unijnym-negocjatorem-ds-brexitu/
Premier Szkocji w Brukseli spotkała się z unijnym negocjatorem ds. brexitu

Nicola Sturgeon wyraziła swoje obawy o przebieg toczących się między Unią Europejską a Wielką Brytanią rozmów na temat warunków brexitu. Edynburg chciałby bowiem jak najszerszego porozumienia i całkowitego pozostania na wspólnym rynku. Tymczasem unijno-brytyjskie negocjacje znów toczą się w ślimaczym tempie. Premier lokalnego rządu Szkocji Nicola Sturgeon spotkała się w Brukseli z szefem unijnego zespołu negocjacyjnego ds. brexitu Michelem Barnierem . Rozmowę uznała za „konstruktywną i pozytywną”. Przypomniała, że Szkocja zdecydowanie opowiada się za dalszą obecnością na unijnym wspólnym rynku. Wyraziła jednak obawę o to, czy uda się osiągnąć ostateczne porozumienie co do warunków brexitu jeszcze w tym roku. „Zegar tyka, a im dłużej rządowi brytyjskiemu zajmuje uzgodnienie rozsądnego stanowiska negocjacyjnego, tym bardziej rośnie ryzyko, że nie będzie żadnego porozumienia, co akurat nie leży w czyimkolwiek interesie” – mówiła Sturgeon. Dodała też, że Szkocja sprzeciwia się jakiemukolwiek uprzywilejowaniu handlowemu Irlandii Północnej oraz, że na pozostaniu całej Wielkiej Brytanii w unii celnej skorzystają wszyscy. Wielka Brytania opuści UE 29 marca 2019 r., ale umowa dotycząca warunków brexitu musi zostać osiągnięta jeszcze w tym roku, aby dać czas brytyjskiemu parlamentowi na wdrożenie zapisów tego porozumienia do prawa krajowego. Bruksela do Londynu: Nie grajcie „w kotka i myszkę” Spory wewnątrz brytyjskiego rządu między zwolennikami tzw. miękkiego brexitu (czyli pozostawienia jak największej liczby związków między UE a Wielką Brytanią) a tzw. twardego brexitu (zerwania niemal wszystkich związków z UE) znów spowalniają negocjacje Londynu z Brukselą. Dotyczą one obecnie najtrudniejszego i najważniejszego elementu, czyli przyszłych relacji handlowych, w tym właśnie przyszłości wspólnego rynku. Tydzień temu podczas wystąpienia w Lizbonie Michel Barnier wyraził swoją frustrację tą sytuacją oskarżając Wielką Brytanię o „granie w kotka i myszkę” poprzez „nie mówienie wprost czego tak naprawdę Londyn chce”. Na to nakłada się także spór między rządem w Londynie, a lokalnym szkockim rządem w Edynburgu o to, ile z prerogatyw, które ma obecnie Bruksela powinno wrócić do rządu centralnego, a ile na poziom lokalny. Szkoci są wśród narodów tworzących Zjednoczone Królestwo, największymi euroentuzjastami. Szkocja, jako przez wiele lat jedna z najbiedniejszych części Wielkiej Brytanii, mocno zyskała na wsparciu z unijnych funduszy. Podczas referendum na temat brexitu w 2016 r. to właśnie na terenie Szkocji wygrali zwolennicy pozostania w UE. Gdyby wziąć pod uwagę głosy tylko ze szkockich okręgów, to wynik brzmiałby – 62 proc. do 38 proc. na korzyść zwolenników dalszego członkostwa w Unii Europejskiej. Dlatego rezultat referendum sprzed dwóch lat wzbudził obawy o to co stanie się po wyjściu z UE ze spójnością Zjednoczonego Królestwa. Wysokie poparcie dla członkostwa w UE odnotowano także w Irlandii Północnej. Tylko Anglia i Walia opowiedziały się zdecydowanie za brexitem. Nicola Sturgeon w niedawnym wywiadzie telewizyjnym powiedziała, że jeśli będzie więcej wiadomo o warunkach brexitu, Szkocja rozważy kolejne referendum niepodległościowe.

Spory o wizytę Sturgeon w Brukseli. Działające w szkockim parlamencie partie opozycyjne do rządzącej Szkockiej Partii Narodowej, z której wywodzi się Sturgeon, różnie odebrały jej wizytę w Brukseli. Choć spotkanie z Barnierem miało oficjalnie miejsce jedynie na marginesie tej podróży, której głównym celem było otwarcie rozbudowanego tzw. Szkockiego Domu w belgijskiej stolicy, to jednak właśnie rozmowa z unijnym negocjatorem ds. brexitu przykuła największą uwagę. Rzecznik szkockiego oddziału Partii Konserwatywnej Adam Tomkins skomentował wizytę słowami: „Lepiej, aby pani premier skupiła się na lepszej współpracy z rządem Wielkiej Brytanii przy negocjowaniu dobrej umowy z UE, a nie na bezcelowych podróżach do Brukseli.” Pozytywnie na wizytę zareagowali natomiast szkoccy Liberalni Demokraci. Willie Rennie z tego ugrupowania wyraził nadzieję, że „sytuacja ta zostanie wykorzystana dla szerszej refleksji nad szkodami jakie przynosi zrywanie politycznych Unii”. Z kolei rzecznik szkockiego oddziału Partii Pracy Neil Findlay powiedział: „Brexit po prostu pokazuje jak trudno jest opuszczać polityczną unię, nawet o wiele mniej zintegrowaną niż Zjednoczone Królestwo”. W ten sposób odniósł się więc także do głosów o konieczności powtórzenia w obliczu wyjścia przez Wielką Brytanię z UE referendum na temat niepodległości Szkocji.
