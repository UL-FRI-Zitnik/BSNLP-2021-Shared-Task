bg-894
bg
2018-01-09
https://www.tvevropa.com/2018/01/es-se-gotvi-za-proval-na-pregovorite-za-brekzit/
09.01.2018 ЕС се готви за провал на преговорите за Брекзит

09.01.2018 Свят Европейският съюз се готви за възможен сценарий, при който Островът и Брюксел няма да успеят да се договорят за споразумение по излизането на Великобритания от общността. Това заяви на пресконференция във вторник говорителят на Европейската комисия Маргаритис Схинас. Той подчерта, че британският премиер Тереза Мей неведнъж е заявявала, че „провал на споразумението за Лондон е за предпочитане отколкото лошо споразумение”.

Маргаритис Схинас: „Ние тук в ЕК сме учудени, защо Великобритания е учудена, че ние се готвим за сценарии, който самата тя представи. В края на краищата самата Тереза Мей заяви през януари 2017 и го повтори през септември, че за страната й цитирам никаква сделка е по-добре от лоша сделка. Ние приемаме тези думи много сериозно затова е естествено и ние да се готвим за всякакви сценарии“. В края на миналата година европейските лидери в Брюксел одобриха преминаването към втора фаза от преговорите по развода с Великобритания. Сега предстоят обсъждания на въпросите за сътрудничество в сферите на сигурността и търговските връзки. Вторият етап на преговорите трябва да започне този месец, но според някои британски медии, може да бъде отложен до месец март. Великобритания трябва да излезе от ЕС на 29 март 2019.
