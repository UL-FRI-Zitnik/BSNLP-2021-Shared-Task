bg-1450
bg
2018-01-04
https://www.24chasa.bg/mnenia/article/6642063
Единствената предсказуема посока за Брекзит е непредвидимостта (графика)

Накъде поемат преговорите за излизане на Великобритания от ЕС по време на председателството ни? Ако някой ви каже, че знае какъв е пътят, по който Брекзит ще поеме през 2018 г., не му вярвайте. След миналогодишното увеселително влакче вече почти всичко може да се очаква. Нови общи избори във Великобритания? Значителна промяна в обществените настроения? И двете са възможни - може би са малко вероятни, но не трябва и да бъдат изключвани изцяло.

Да направим прогноза за развитието на Брекзит през 2018 г.? Какво ще кажете за прогноза за следващия месец или поне за следващия вторник? Единственото предсказуемо развитие е непредвидимостта. Както за активистите за Брекзит, така и за тези, които се борят за оставане на Острова в Евросъюза, все още има много заложено на карта, посочва Скай нюз. Британското правителство обаче настоява, че Обединеното кралство ще напусне ЕС точно в 23 часа по Гринуич (0 ч в Брюксел) на 29 март 2019 г., а междувременно дискусиите с лидерите на ЕС ще наберат скорост. 

Добре дошли във фаза. втора от преговорите! На последния за годината Европейски съвет в средата на декември лидерите на ЕС дадоха зелена светлина за преминаване към следващата фаза в преговорите за Брекзит, след като аплодираха усилията на британската премиерка Тереза Мей да определи условията за излизането. Въпреки вълната оптимизъм, че през следващата година ще бъде прокарана гладка пътека към пакта за свободна търговия на фона на безоблачен преходен период, 2018 г. е осеяна с подводни камъни, които ще са тест за нервите на преговарящите, на бизнеса и на милионите обикновени хора, пише Ройтерс. През декември премиерът Бойко Борисов отиде в Лондон за разговори с Тереза Мей и се срещна в София с главния преговарящ за излизането на Великобритания от ЕС Мишел Барние. “Брекзит ще е труден, надявам се да придвижим преговорите напред”, заяви Борисов. “Българското председателство ще бъде изключително важно за преговорите по Брекзит”, каза от своя страна Барние. “Сложихме край на първия етап на преговорите с Обединеното кралство и се разбрахме правата на европейските граждани във Великобритания и на гражданите на Обединеното кралство в ЕС да са защитени. Това се отнася и за българите там, и за британските граждани в България”, допълни той. Какво следва? На първо място, общият доклад ЕС - Обединеното кралство за “достатъчния напредък” трябва да се превърне в правен текст, който ще формира основата на официално споразумение за оттегляне. Все още обаче има много подробности, които остават нерешени. В края на януари трябва да започнат и официалните преговори за преходен период след Брекзит. Преход. Позицията на ЕС е, че преходът трябва да се осъществи съгласно всички съществуващи правила и разпоредби (включително бюджетни плащания, юрисдикцията на Европейския съд и свободното движение на хора) и че той трябва да приключи на 31 декември 2020 г. Никой в Обединеното кралство не изглежда напълно доволен от предложенията за преходен период. Много компании казват, че той няма да е достатъчно дълъг за тях, така че да бъдат готови за новата реалност, след като Великобритания напусне ЕС. От друга страна, много поддръжници на Брекзит казват, че преходът ще превърне Великобритания във “васална държава” - следвайки правилата без каквото и да било участие при одобряването им. Никога не. казвайте никога. Може ли преходният период да продължи по-дълго, а Великобритания да стане като Норвегия – да приема правилата на ЕС, но без да има глас за тях? Франция и други държави членки искат подобна безизходица да бъде избегната, а някои в Брюксел си представят една или повече допълнителни години. Поддръжниците на Брекзит са твърдо против идеята, но някои от тези, които бяха срещу напускането, например шотландските националисти, виждат в нея примамлива възможност да останат в преддверието на съюза преди да се опитат пак да се присъединят към него. Разклатената. позиция на Мей. Една от причините колегите ѝ в ЕС да аплодират Мей по време на Европейския съвет бе, за да я окуражат за нейното постоянство въпреки дълбоките разделения в собствената ѝ партия да запази поне някакъв ред в процеса на напускане на ЕС.

Дали обаче ще успее да удържи на натиска? Не са малко сценариите, в които Мей губи властта преди Брекзит. Тя е силно зависима от партньорите си в Северна Ирландия след провала на предсрочните избори през юни. В средата на декември пък понесе поражение, благодарение на което парламентът ще има последната дума за сделката за Брекзит. Когато най-силната карта на премиера е, че никой не иска да заеме неблагодарния му пост, стабилността е поставена под въпрос. Ирландската. загадка. Според Брюксел и Дъблин Мей трябва да спази обещанието си да запази Северна Ирландия в “регулаторно съответствие” с ЕС. Тя обаче обеща и да запази Севера в единство и с останалата част от Обединеното кралство, както и Великобритания да излезе от митническия съюз и единния пазар. Съюзниците на Тереза Мей в Белфаст са решени да не допуснат каквито и да било бариери с континентална Великобритания, а министрите, подкрепящи Брекзит в Лондон, искат да приключат с еврорегулациите. Така че договарянето на “рамка” за бъдещите отношения преди Брекзит ще бъде сложна задача за Мей. Бъдещето. Така или иначе идеята за преходен период предполага, че знаете накъде се насочвате. Дебатът за “крайния вид” на Брекзит обаче едва започва. Премиерката Тереза Май вероятно ще дръпне още една голяма реч за Брекзит - може би в началото на февруари, което може да представи допълнителни разяснения за това какво всъщност иска Великобритания. Първо обаче тя трябва да постигне някакъв консенсус в собствения си кабинет. Дали Обединеното кралство ще държи да е възможно най-близо до ЕС след Брекзит, за да се опита да запази настоящите си икономически връзки? Или пък Лондон ще създаде сам свой собствен нов път? Най-доброто от двата свята може би няма да е възможна опция. Не се очаква обаче официалните преговори за очертанията на бъдещите отношения в търговията, сигурността и т.н. да започнат до април. Ратификация. Това ще бъде “яростна надпревара с времето”, каза председателят на Европейския съвет Доналд Туск. ЕС иска да има готово споразумение за оттегляне (включително договорености за преходния период) и широка политическа декларация за бъдещите отношения (не пълна търговска сделка), което да бъде финализирано до октомври. Това ще даде време за пълното ратифициране на споразумението за оттегляне, преди Великобритания да напусне общността през март 2019 г. Необходимо е одобрението с квалифицирано мнозинство от останалите 27 държави - членки на ЕС, както и обикновено мнозинство в Обединеното кралство и европейските парламенти. Въпреки че тази година 27-те държави членки бързо се разбраха какво да поискат от Лондон, а именно пари и права за техните граждани във Великобритания, те имат различни интереси що се отнася до бъдещето. Докато гласовете на членките не бъдат подадени, никой не може да каже със сигурност, че споразумението за оттегляне ще бъде прието успешно. Основният въпрос, който стои през 2018 г., е следният: Когато са опрени до стената, дали поддръжниците на Брекзит ще настояват да се спази точната му дата през 2019 г. без значение от формата? Примерът от 2017 г. показва, че най-вероятно ще го направят. Така Брекзит ще продължи да заема огромно количество политическо време и енергия през цялата година. Всеки, който се надява на сигурност, по-добре да я потърси другаде.
