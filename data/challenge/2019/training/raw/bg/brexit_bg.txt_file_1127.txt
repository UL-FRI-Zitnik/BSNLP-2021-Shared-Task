bg-1127
bg
2018-01-12
http://focus-news.net/./news/2018/01/12/2476146/pregled-na-osnovnite-temi-v-britanskiya-pechat-agentsiya-fokus.html
Преглед на основните теми в британския печат (Агенция

ЕС ще се съпротивлява срещу всяко възможно предоговаряне на риболовните квоти във водите около Великобритания по време на предложения двугодишен преходен период след Брекзит. Дипломатите от Брюксел са се споразумели, че Великобритания ще остане на практика управлявана от общата риболовна политика на ЕС по време на преходния период и няма да решава размера на улова, пише The Guardian. Миналата година министърът на околната среда на Великобритания Майкъл Гоув заяви, че страната „ще си върне контрол над водите“ след Брекзит, излизайки от общата риболовна политика, която дава на страните членки да ловят риба на между 12 и 200 морски мили от бреговете на Великобритания. Министърът заяви, че квотите за всеки тип риба ще се предоговорят с Норвегия и ЕС преди Брекзит. „Забелязваме, че Гоув не е повтарял това в последно време. Явно е разбрал, че това няма да се случи“, съобщи европейски дипломат. Риболовните квоти за страните членки на ЕС, определяни от министъра на земеделието на Великобритания Джордж Юстис като „несправедливи“ са определени през 1983 г. въз основа на улова на различните риболовни флоти на страните членки между 1973 и 1978 г. Страните членки определят ежегодно помежду си точното количество риба, което да се лови в морето, вид по вид. Плановете на ЕС означават на практика, че Великобритания ще напусне квотите на Съюза само привидно. Според скорошните изчисления, 33% от улова на останалите европейски държави се добива в изключителната икономическа зона на Великобритания. Европейските държави, подписали Иранското ядрено споразумение, Великобритания, Германия и Франция призоваха президента на САЩ Доналд Тръмп да не се отказва от него, посочвайки колко е важно за поддържането на международната сигурност и мир, пише The Independent. По време на среща в Брюксел върховният представител на Европейския съюз по въпросите на външните работи и политиката на сигурност Федерика Могерини заяви, че Съюзът, както и трите държави, подписали независимо договора, са обединени в искането си програмата в него да бъде „напълно прилагана“. Говорейки пред репортери в Брюксел британският външен министър Борис Джонсън заяви, че „няма по-добра алтернатива“ на споразумението. „Ценим ядрения договор с Иран, ние го смятаме за важно дипломатическо постижение. Това е начин да спрем Иран от придобиване ан ядрено оръжие и смятаме, че той се придържа към споразумението“, допълни той. Могерини заяви, че „споразумението работи и има резултати по основните му цели, което означава, че има надзор над иранската ядрена програма“.- Могерини, Джонсън, както и германския и френския външни министри Зигмар Габриел и Жан-Ив льо Дриан проведоха преговори с иранския си колега Мохамад Джавад Зариф относно споразумението. Британският министър на финансите Филип Хамънд заяви, че „за танго са необходими двама“ относно преговорите за бъдещите търговски отношения между страната му и Съюза след Брекзит. Той заяви, че има „относителна тишина“ от Брюксел какви да бъдат търговските му отношения с Лондон след излизането на Великобритания през 2019 г., пише London Evening Standard. В момента и двете страни се подготвят за първите за годината преговори, по време на които ще се фокусират върху условията за преходния период. „Казват, че за танго са необходими двама. И двете страни трябва да са ясни какви искат да са бъдещите им отношения“, заяви Хамънд. „Знам, че Брюксел се оплаква, че Великобритания все още не е решила какви отношения иска, но Лондон смята, че от оставащите в ЕС 27 страни членки има слаби сигнали какви да са отношенията с Великобритания след Брекзит“, допълни той Министърът допълни, че мнозина коментатори погрешно смятат, че въпроса за бъдещите търговски отношения е нещо, което единствено Великобритания може да реши. „Давайки сигнал за готовност да се работи в дух на прагматично сътрудничество, ЕС ще изпрати сигнал на британците, който ще резонира, докато те обмислят възможностите за бъдещето“, заключи Хамънд. След срещата на високо равнище на южните страни членки на ЕС в Рим Кипър, Малта, Гърция и Португалия се присъединиха към Франция, Испания и Италия, подкрепяйки идеята за създаване на транснационални списъци преди изборите за европейски депутати следващата година, пише The Daily Express. Ги Верхофстад, координаторът по Брекзит на Европейския парламент съобщи новината и изрази мнение, че това „ще укрепи демократичното измерение на ЕС“. „Имаме само още една година да направим това. Нека направим Европа по-демократична заедно“, допълни той. Транснационалните списъци са обсъждани през последните две години, но президентът на Франция Еманюел Макрон ги подкрепи като „начин за изпращане на послание за увереност и единство в европейския бюджет“. Подобни списъци ще позволяват на електората да гласува два пъти – и за национални евродепутати, и за паневропейски евродепутати. Брекзит представлява огромна възможност за европейските федералисти, защото освобождава 73 места, преди това заемани от британските евродепутати, което ще позволи по време на провеждането на експеримента нито един евродепутат да не загуби мястото си. Придвижването към т.нар. „Съединени европейски щати“ ще създаде дори още повече бюрокрация, основавайки нова избирателна комисия на ЕС, която ще попълва списъците. © 2018 Всички права запазени. Позоваването на Информационна агенция "Фокус" е задължително!
