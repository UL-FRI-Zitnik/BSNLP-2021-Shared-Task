bg-857
bg
2018-01-27
https://www.tvevropa.com/2018/01/toni-blear-brekzit-shte-otslabi-globalnoto-vliyanie-na-velikobritaniya/
Тони Блеър: Брекзит ще отслаби глобалното влияние на Великобритания 27.01.2018

27.01.2018 Свят Брекзит ще отслаби влиянието на Великобритания в Европа, както и в целия свят. Това каза бившият премиер на страната Тони Блеър на Световния икономически форум в Давос. Докато тази година стартира вторият кръг от преговорите за напускането на Великобритания, без да бъде потвърден конкретен план как това да се случи, мнозина смятат, че правителството на Тереза Мей ще последва модела на Норвегия. Попитан за всички аргументи за и против този модел, Блеър отговори, че в икономически план ще бъдат нанесени по-малки по размер щети, ако бъде следван пътя на Норвегия.

Тони Блеър – бивш премиер на Великобритания: Норвегия е част от икономическото пространство на Европа, без да бъде част от политическата ѝ структура; ако Великобритания също остане в икономическите параметри на ЕС, щетите за икономиката ѝ ще бъдат ограничени. Но, от друга страна, ако останем част от единния пазар, ще бъдем задължени да спазваме неговите правила, което няма да ни позволи да сключваме търговски споразумения с трети страни“ Блеър е убеден, че страната му трябва да остане в ЕС. Тони Блеър – бивш премиер на Великобритания: Великобритания ще загуби влиянието си в Европа, а и в света. Но Европа също ще отслабне без Великобритания. Ние сме силен играч, една от най-големите икономики в Европа, имаме голяма политическа тежест, но геополитиката в 21-ви век започна да се променя. Моето виждане не се е променило и то е, че Великобритания трябва да остане част от Европа.“ По отношение на борбата срещу тероризма, Блеър, който осем години служи като специален пратеник на ООН за Близкия изток, смята, че проблемът се корени в злоупотребата с религията, в случая с исляма, от радикализирани групи.
