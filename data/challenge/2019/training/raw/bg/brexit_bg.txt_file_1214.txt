bg-1214
bg
2018-01-29
http://focus-news.net/./news/2018/01/29/2482809/es-nastoyava-velikobritaniya-da-se-podchinyava-na-evropeyskite-zakoni-po-vreme-na-tranzitniya-period-sled-brekzit-obzor.html
ЕС настоява Великобритания да се подчинява на европейските закони по в...

Брюксел/Лондон. Великобритания трябва да се подчинява на законите на Европейския съюз, въпреки че губи всичките си права във вземането на решения за тях по време на транзитния период след Брекзит, заявиха от Съюза в понеделник, след като постигнаха договорка за условията за временната фаза. Главният преговарящ от страна на ЕС Мишел Барние отхвърли призива на Лондон за „право да възразява“ на новоприети правила по време на 21-месечния период след напускането на Обединеното кралство от 29 март 2019 година до 31 декември 2020 година. Планът, одобрен от европейските министри само за две минути, предизвика дълбоко разделение в британското правителство, като евроскептичните депутати заявиха, че той поставя Великобритания в позиция на „васална държава“ на ЕС. „Позицията на Съюза е много ясна“, заяви бившия министър на външните работи на Франция Барние по време на пресконференция в Брюксел. „Великобритания ще се ползва от всички икономически придобивки и затова трябва да следва всички правила. Обединеното кралство поиска транзитен период, с цел да омекоти удара от напускането на единния пазар по гражданите, бизнеса и публичните услуги, както и за да си спечели повече време за договаряне на бъдещите търговски отношения с Брюксел. Но настойчивостта на ЕС за запазване на „статуквото“ по време на този период предизвика яростна реакция от страна на евроскептичните членове на правителството на Тереза Мей, което може да доведе до допълнителни проблеми за премиера. Министърът по въпросите на Брекзит на Великобритания Дейвид Дейвис заяви в понеделник, че приоритетът му е Обединеното кралство да може да сключва търговски договори с други страни, добавяйки: „Искаме високо ниво на стабилност и правото да сключваме сделки. Като цяло, това е“. Но Дейвис предупреди, че по време на преговорите за транзитния период, които може да започнат още тази седмица, „ще има спор по въпроса дали можем да възразяваме на нови закони“. От Даунинг стрийт (резиденцията на британските премиери) се съгласиха. „Ще трябва да се споразумеем за начин, по който да разсеем тревогите ни, че може да се приемат закони, целящи да вредят на нашите интереси“, заяви говорител на Мей. Редакция: Иван Христов © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция "Фокус"!
