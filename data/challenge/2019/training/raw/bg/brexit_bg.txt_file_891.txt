bg-891
bg
2018-02-02
https://www.tvevropa.com/2018/02/balgarskoto-predsedatelstvo-na-es-predupredi-tereza-mej-za-pravata-na-grazhdanite/
02.02.2018 Българското председателство на ЕС предупреди Тереза Мей за правата на гражданите

02.02.2018 България Българското европредседателство предупреди британския премиер Тереза Мей срещу задействането на планове за промяна на правата на гражданите на ЕС след Брекзит. Притеснена съм от изявленията на Тереза Мей. Всички действащи правни норми на ЕС трябва да бъдат прилагани от Великобритания по време на преходния период – до 31 декември 2020 година, каза министърът на българското европредседателство Лиляна Павлова пред Франс прес.

На 29 януари ЕС определи основните си позиции за преходния период, който ще започне след формалното излизане на Великобритания от Съюза в края на март 2019 г и ще продължи до края на 2020 г. Според насоките Великобритания ще продължи да спазва правните номри на ЕС, включително правата на гражданите да работят и живеят където пожелаят, в замяна на достъп на Лондон до единния пазар. В четвъртък обаче Тереза Мей отново разпали дебат по темата с изявлението си, че европейските граждани, пристигнали в Обединеното кралство през преходния период, не би трябвало да получат същите права като тези, които са пристигнали в страната преди Брекзит. „Всеки, който е дошъл в Обединеното кралство преди март 2019 г., ще има такива права, каквито са предвидени в споразумението за Брекзит от декември 2017-та. Всеки, пристигащ след тази дата, ще има същите права като сега, докато трае преходният период. По време на преходния период ще бъде въведена система за регистрация на новодошлите. Въпрос на преговори е какви ще са правата на пристигналите по време на преходния период след приключването му. Премиерът ясно заяви, че тези права ще са различни от правата на пристигналите преди това“, заяви говорител на Тереза Мей. Лиляна Павлова коментира, че преговорите за Брекзит навлизат в най-трудния етап и ЕС трябва да запази единството си по този въпрос. Наша основна грижа е да защитим правата на европейските граждани, защото Тереза Мей получи силна подкрепа, например от Доналд Тръмп, в полза на твърд Брекзит, отбеляза още Павлова.
