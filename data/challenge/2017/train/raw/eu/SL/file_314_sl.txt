314
sl

http://www.vecer.com/evropska-komisija-za-trimesecno-podaljsanje-nadzora-na-notranjih-mejah-6269317
Večer - Evropska komisija za trimesečno podaljšanje nadzora na notranjih mejah
Evropska komisija je danes predlagala začasno podaljšanje nadzora na nekaterih notranjih mejah schengenskega območja v petih državah članicah EU, med njimi tudi v Avstriji, za tri mesece. Kljub postopni stabilizaciji razmer pogoji za vrnitev k normalnemu delovanju schengenskega območja še niso v celoti izpolnjeni, so pojasnili pri komisiji. Začasni nadzor na svojih mejah izvajajo Nemčija, Avstrija, Švedska, Danska in Norveška. Avstrija med drugim izvaja nadzor na avstrijsko-slovenski meji. Uvedle so ga lani jeseni zaradi povečanih migracijskih pritiskov iz Grčije. Komisija meni, da kljub postopni stabilizaciji razmer pogoji, ki bi omogočili vrnitev k normalnemu delovanju schengenskega območja, še niso v celoti izpolnjeni. Zato v priporočilu Svetu EU predlaga podaljšanje začasnega nadzora za tri mesece. Svet EU mora namreč do 12. novembra, ko se izteče šestmesečni rok o začasni uvedbi nadzora v skladu z 29. členom schengenskega zakonika, odločiti o morebitnem podaljšanju nadzora na nekaterih notranjih mejah. "Schengensko območje brez notranjih meja je zgodovinski dosežek, ki ga moramo ohraniti. Močno si prizadevamo, da bi se čim prej vrnili k normalnemu delovanju schengenskega območja, in naredili smo znaten napredek. Vendar tega še nismo v celoti dosegli. Zato danes predlagamo nadaljnjo omejeno podaljšanje nadzora na določenih mejah v skladu s schengenskimi pravili," je dejal prvi podpredsednik Evropske komisije Frans Timmermans. "Imamo eno jasno prednostno nalogo in cilj - zaščititi schengen in obnoviti normalno delovanje schengenskega območja, kakor hitro bodo razmere to dovoljevale. V preteklih mesecih smo storili pomembne korake, da bi naslovili pomanjkljivosti na naših zunanjih mejah," je dejal komisar za migracije Dimitris Avramopulos. Med temi je omenil nedavni začetek delovanja evropske obalne in mejne straže, s čimer bi se bolje soočili z migracijskimi in varnostnimi izzivi. Vendar pa to po besedah Avramopulosa ni dovolj. "Zato priporočamo, da se za omejeno časovno obdobje obdrži koordiniran in sorazmeren mejni nadzor na nekaterih schengenskih mejah," je povedal komisar. V vmesnem času bomo nadaljevali z delom, da bi bolje naslovili aktualne migracijske in varnostne izzive in s tem čim prej odpravili nadzor na vseh notranjih mejah, je še dodal.


