387
sl

http://www.primorske.si/Novice/Svet/Evropska-komisija-opozarja-na-pojav-pticje-gripe-n
Evropska komisija opozarja na pojav ptičje gripe na Madžarskem
Evropska komisija je države članice Evropske unije pozvala k pozornemu spremljanju razvoja dogodkov v zvezi z nedavnim izbruhom ptičje gripe ter poostritvi biološke zaščite na perutninskih farmah. Ptičja gripa se je pojavila na turški vzrejni farmi v madžarskem kraju Totkomlos.

LJUBLJANA Po potrditvi visoko patogene aviarne influence podtipa H5N8 na turški vzrejni farmi v kraju Totkomlos so madžarski organi takoj vzpostavili nadzorne ukrepe v skladu z zakonodajo EU. Izbruh je povzročil isti sev azijskega izvora, ki je bil odkrit pri prostoživeči ptici na istem območju en teden prej. Ta in drugi izbruhi po EU potrjujejo sezonsko kroženje virusov aviarne influence, je sporočila Evropska komisija. Zaščitne ukrepe v zvezi z odzivom na izbruh aviarne influence na prizadetih območjih je v ponedeljek pregledal in potrdil Stalni odbor za rastline, živali, hrano in krmo (PAFF). Komisija je na isti seji predstavila tudi stanje glede nadzornih ukrepov EU za zajezitev širjenja afriške prašičje kuge v Latviji, Litvi in na Poljskem. Zaradi ugodnega razvoja dogodkov v prašičjem sektorju v Latviji in Litvi so bile ukinjene nekatere omejitve v zvezi s prašičerejo. Novi primeri afriške prašičje kuge pa so bili medtem ugotovljeni pri divjih prašičih v Latviji in na Poljskem, kar je zahtevalo prilagoditev omejenih območij, je obrazložila Evropska komisija. Po izbruhu ptičje gripe v Totkomlosu so madžarske oblasti zaklale 9000 puranov, ki so bili okuženi z virusom. STA


