400
ua

http://bookwu.net/book_osnovy-demokratii_799/36_yevropejska-komisiya-z-prav-lyudini
Європейська комісія з прав людини - Основы демократии - Конспект лекций
Європейська комісія з прав людини. Європейська комісія з прав людини працює в рамках пленарних засідань, створює Палати, а також Комітети, яким надається право оголосити неприйнятний і виключити зі списку справ петиції неурядових організацій або окремих осіб, коли рішення може бути прийняте без подальшого розгляду. Палата, як і Комітет, з власної ініціативи або згідно з розпорядженням Комісії передають петицію на розгляд пленарного засідання. Кожна держава-учасниця може передати на розгляд Комісії будь-яку заяву стосовно порушень Конвенції. Отже, в силу Конвенції, одна держава-учасниця може виступати на захист прав людей, що перебувають під юрисдикцією іншої держави-учасниці. До виняткової компетенції пленарного засідання Комісії входять розгляд заяв, поданих державами-учасницями, рішення про передачу справ на розгляд Європейського Суду, складання власних правил процедури. Розгляд петиції окремих осіб і груп осіб є досить складним. Перш за все, Комісія, Палата або Комітет повинні переконатися в тому, що скаржник вичерпав усі внутрішні засоби правового захисту і що не минув шестимісячний строк оскарження останнього рішення в національному суді чи іншій національній інституції. Анонімні скарги, скарги про порушення прав, які не закріплені в статтях Конвенції, не розглядаються. Скарга відводиться у випадках недостатньої її обґрунтованості, а також у випадках зловживання правом на подання петиції. Прийнявши петицію до розгляду, Комісія разом з представниками сторін вивчає її з метою встановлення фактів. У разі потреби проводить розслідування, для ефективного здійснення якого заінтересовані держави створюють необхідні умови. Комісія складає доповідь і надсилає її зацікавленим сторонам, Комітету Міністрів і Генеральному Секретареві. Доповідь надсилається Комітетові Міністрів Ради Європи і заінтересованим державам-учасницям. У разі підтвердження Комітетом Міністрів висновків Комісії він або зобов'язує відповідну державу прийняти протягом визначеного строку запропоновані Комітетом заходи, або передає справу до Європейського Суду. Якщо держава не виконує запропоновані Комітетом заходи, то він пропонує додаткові заходи для забезпечення виконання його першого рішення. Це рішення Комітет Міністрів приймає більшістю у 2/3 голосів його членів і публікує доповідь. Держави-учасниці Європейської Конвенції взяли на себе зобов'язання розглядати як обов'язкові для себе рішення Комітету Міністрів з цих питань. Європейський Суд з прав людини. Європейський Суд з прав людини приймає до розгляду справи, які передаються Європейською Комісією, державою, громадянин якої вважається жертвою порушення прав людини державою, проти якої подано скаргу. З 1996 року таке право дістали також окремі особи, групи осіб, неурядові організації. Але для цього необхідно, щоб відповідна держава підписала окремий Протокол до Європейської конвенції з прав людини. Кількість суддів Європейського Суду дорівнює числу держав-членів Ради Європи. Судді обираються Парламентською Асамблеєю зі списку осіб, висунутих державами-членами Ради Європи, строком на дев'ять років. Для розгляду кожної справи Суд утворює камеру з 9-ти суддів, імена яких визначаються жеребкуванням. Членом камери призначається суддя - громадянин держави, яка є стороною справи. Рішення Суду є остаточним і обов'язковим для держав-учасниць Конвенції. Невиконання їх може призвести до призупинення членства в Раді Європи і навіть до виключення з організації. Нагляд за виконанням рішень Суду здійснює Комітет Міністрів. Під впливом рішень Суду держави коригують своє національне законодавство і адміністративну практику по виконанню Європейської Конвенції з прав людини. Європейський Суд і Європейська Комісія — останні інстанції у справах, які стосуються прав людини, і розглядаються в національних судових інстанціях. Органи захисту прав людини в Раді Європи зобов'язані не тільки приєднатися до Європейської конвенції з прав людини і основних свобод, але й внести до свого законодавства необхідні зміни і доповнення, які випливають з прецедентного права, що створюється рішеннями Суду і Комісії з прав людини. Організація з безпеки і співробітництва у Європі. Питання прав людини поряд з Радою Європи посідають значне місце в діяльності Організації з безпеки і співробітництва в Європі (ОБСЄ), яка об'єднує усі держави Західної Європи, а також США і Канаду і є найбільшою представницькою європейською регіональною організацією. ОБСЄ утворилася у 1994 році з Наради з безпеки і співробітництва в Європі (НБСЄ), яка почала свою роботу у 1973 році в Хельсінкі. Перший етап роботи НБСЄ завершився 1 серпня 1975 р. підписанням Хельсінкського Заключного акту. Один із чотирьох його основних розділів, стосуються гуманітарного співробітництва європейських держав і прав людини. У цьому Акті держави-учасниці Наради спеціально відмітили "загальне значення прав людини і основних свобод, повага яких є суттєвим фактором миру, справедливості і добробуту, необхідних для забезпечення розвитку дружніх відносин і співробітництва між ними, як і між усіма державами". Вони взяли на себе зобов'язання поважати основні права і свободи людини без різниці раси, статі, мови, релігії і розвивати ефективне здійснення громадянських, політичних, економічних, соціальних, культурних прав. На загальноєвропейських зустрічах у верхах у Парижі (1990 p.), а також на зустрічах представників держав-учасниць Наради з безпеки і співробітництва у Європі, що відбулися в Белграді (1977 - 1978 pp.), Мадриді (1980 - 1983 pp.), Відні (1986 - 1989 pp.), Копенгагені (1990 р.), в Москві (1991 p.), були розроблені і прийняті конкретні рішення по розвитку співробітництва європейських держав, США і Канади у сфері прав людини. Так, у 1989 р. було прийнято Підсумковий документ Віденської зустрічі, в якому підкреслюється, що у своїх взаємовідносинах держави будуть обмінюватися інформацією і відповідати на запити один одного про ситуацію з правами людини на їхній території. Вони також погодилися проводити двосторонні зустрічі з іншими державами-учасницями з метою вивчення питань, що відносяться до людського виміру НБСЄ, включаючи ситуації і конкретні випадки, пов'язані з порушенням прав окремих людей. До цих ситуацій і конкретних випадків будь-яка держава може привертати увагу інших учасників НБСЄ. Усі матеріали з обміну інформацією і вивченню конкретних випадків за бажанням будь-якої держави-учасниці можуть подаватися на наступній Нараді НБСЄ. Ці процедури постійно доповнюються новими інститутами і структурами. Розгорнуті рішення з цього питання були прийняті, зокрема, у Празі в 1992 р. Паризька хартія для нової Європи передбачала створення парламентської асамблеї НБСЄ, в яку повинні ввійти члени парламентів усіх держав-учасниць. В рамках цього парламенту могли б бути створені спеціальні органи з повноваженнями розглядати окремі порушення основних прав і свобод людини і приймати щодо них обов'язкові рішення. У перспективі можливе об'єднання існуючих в Європі регіональних органів в єдину організацію, до якої ввійдуть усі держави Європейського континенту. Цей процес практично проходить вже зараз у формі вступу в члени Ради Європи східноєвропейських країн, що неминуче призведе до реорганізації усіх європейських регіональних організацій.


