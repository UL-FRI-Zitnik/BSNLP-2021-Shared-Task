428
ua

http://www.ombudsman.gov.ua/ua/all-news/pr/221215-pv-yevropejska-komisiya-pozitivno-otsinila-diyalnist-upovnovazhenogo-z-pr/
Європейська Комісія позитивно оцінила діяльність Уповноваженого з прав людини в частині виконання Плану дій з лібералізації візового режиму - Ombudsman
18 грудня 2015 року Європейська Комісія опублікувала Звіт щодо імплементації Україною Плану дій з лібералізації візового режиму. Як зазначається у Звіті, Європейська Комісія вважає, що Україна виконала всі умови для запровадження безвізового режиму з Європейським Союзом. Уповноважений Верховної Ради України з прав людини, в межах наданих повноважень, у процесі виконання Плану дій з лібералізації візового режиму був відповідальним органом за виконання окремих пунктів Плану дій. У Звіті Європейської Комісії, зокрема, зазначається, що українська сторона успішно виконала завдання щодо імплементації Закону України «Про захист персональних даних» та забезпечення діяльності незалежного органу з нагляду за дотриманням законодавства про захист персональних даних, яким є Секретаріат Уповноваженого Верховної Ради України з прав людини. Крім того, окремо було оцінено діяльність Офісу Омбудсмана у сфері запобігання та протидії дискримінації в Україні. «Секретаріат Уповноваженого Верховної Ради України з прав людини як основний орган, що займається питаннями забезпечення прав та недискримінації, успішно справляється з покладеними на нього завданнями. Зокрема, успішно реалізуються Стратегія діяльності у сфері запобігання та протидії дискримінації в Україні на 2014-2017 роки, затверджена наказом Уповноваженого Верховної Ради України з прав людини від 15.11.2013 року №23/02-13, та відповідний План дій щодо реалізації зазначеної Стратегії», – йдеться у Звіті Європейської Комісії. Водночас у Звіті вказано, що виконання вищеназваних блоків завдань продовжує перебувати на контролі Європейської Комісії.


