409
ua

http://www.5.ua/polityka/yevropeiska-komisiia-nalashtovana-i-nadali-nadavaty-pidtrymku-ukraini-yevrokomisar-92853.html
Європейська комісія налаштована й надалі надавати підтримку Україні - Єврокомісар — 5 канал
Європейська комісія має прискорити зусилля у підтримці України для забезпечення подальшого прогресу українських реформ. Про це на спільному брифінгу з Президентом України Петром Порошенком сказав Єврокомісар з питань Європейської політики сусідства та переговорів про розширення Йоганнес Ган. "Не лише я, а і вся Європейська комісія рішуче налаштована продовжувати надавати підтримку Україні", - сказав він. "Я хотів би наголосити, що вражений серйозністю зусиль у здійсненні реформ і реального досягнутого прогресу, якому можна довіряти, попри надзвичайно складні обставини та зовнішню загрозу, перед якою стоїть Україна. Це особливо стосується сфери децентралізації. Зараз немає часу для того, щоб зволікати, і ми всі, в тому числі і Європейська комісія, я маю це визнати, маємо прискорити наші зусилля для забезпечення подальшого прогресу", - наголосив Ган. За його словами, Європейська комісія сподівається на завершення конституційної реформи в Україні восени цього року. "Вже восени цього року має бути завершена конституційна реформа, також має бути проведена реформа публічної адміністрації і одне надзвичайне питання, яке вже піднімалося і буде ще підніматися - це питання боротьби з корупцією та запобігання корупції", - зазначив Єврокомісар. Нагадаємо, Рада Європи привітала Україну з голосуванням на підтримку конституційної реформи.


