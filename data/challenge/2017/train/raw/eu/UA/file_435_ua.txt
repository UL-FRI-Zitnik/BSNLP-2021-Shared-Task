435
ua
2016-12-12T17:26:28+02:00
http://wz.lviv.ua/news/188896-yevropeiska-komisiia-vydilyla-4-mln-ievro-humanitarnoi-dopomohy-dlia-donbasu
Європейська Комісія виділила 4 млн євро гуманітарної допомоги для Донбасу — Високий замок online
Про це повідомляє представництво Євросоюзу в Україні. Таким чином, загальний обсяг гуманітарної допомоги ЄС у 2016 році збільшився до 26,4 млн євро. «Гуманітарні аспекти кризи на сході України залишаються пріоритетним питанням нашої програми дій. Ці додаткові кошти допоможуть тисячам людей, які потребують термінової допомоги, гідно прожити найхолодніші місяці року», — прокоментував подію Христос Стиліанідес, Європейський Комісар з гуманітарної допомоги та реагування на кризові ситуації. Зазначається, що підтримка з боку ЄС надаватиметься через партнерські гуманітарні організації, які надають життєво необхідну гуманітарну допомогу найбільш незахищеним і найбільш ураженим конфліктом людям на сході України. «Йдеться про продукти харчування, воду, надання притулку, психосоціальну підтримку та іншу термінову допомогу, зокрема вугілля для опалення. Особливий акцент буде зроблено на захисті населення, а також на терміново необхідному доступі до медичних послуг, мобільних клінік, життєво важливих медикаментів та спеціалізованого медичного обслуговування», — йдеться у повідомленні. За інформацією ЄС, через продовження конфлікту на сході України гуманітарної допомоги потребує понад 3,1 мільйонів людей. Від початку кризи в квітні 2014-го року Європейський Союз та його держави-члени ЄС надали 371 мільйон євро гуманітарної допомоги та допомоги на якнайшвидше відновлення умов життєдіяльності.


