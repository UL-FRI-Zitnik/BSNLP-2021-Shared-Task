399
ua

https://day.kyiv.ua/uk/news/271016-yevropeyska-komisiya-mozhe-znachno-znyzyty-tranzyt-gazu-cherez-ukrayinu-kacer-buchkovska
Європейська Комісія може значно знизити транзит газу через Україну, - Кацер-Бучковська | Газета «День»
Рішення Європейської Комісії щодо авторизації дозволу ВАТ «Газпром» на збільшення прокачки газу через трубопровід OPAL, що є продовженням «Північного потоку» на суші та тягнеться через територію Німеччини до містечка Бранд на німецько-чеському кордоні, значно знизить транзит газу через Україну та посилить енергетичну залежність Європейського Союзу від Росії. Про це заявила член Комітету ВР з питань ПЕК, ядерної політики та ядерної безпеки, народний депутат фракції "Народний фронт" Наталія Кацер-Бучковська, коментуючи інформацію, яка 25 жовтня 2016 з’явилася у міжнародних ЗМІ про те, що Європейська Комісія найближчим часом планує надати дозвіл Газпрому збільшити завантаження трубопроводу OPAL. Слід зазначити, що пропускна спроможність трубопроводу OPAL складає 36 млрд. куб. м в рік. З 2011 року ВАТ «Газпром» мав право використовувати OPAL лише на 50%, при цьому половина потужності цього газопроводу не використовувалася по рішенню Європейської Комісії для протидії жорсткому контролю над газотранспортними системами з боку постачальників газу. Відповідно до інформації авторитетних міжнародних ЗМІ, Європейська Комісія планує запропонувати 10-20% незадіяних потужностей іншим постачальникам газу, а решту потужності виставити на аукціон, в якому зможе прийняти участь ВАТ «Газпром». Такі дії несуть загрозу для України, як стабільного та надійного партнера Європейського Союзу у питаннях забезпечення транзиту газу, оскільки збільшення поставок газу через «Північний потік» та OPAL призведе до зменшення обсягу транзиту газу через Україну приблизно на 23-27 млрд м3. Народний депутат також зауважила, що такий крок Європейської Комісії суперечить стратегії безпеки газопостачання ЄС, яка полягає у диверсифікації джерел та маршрутів транспортування газу та загрожує енергетичній безпеці країн Центральної та Східної Європи. «Такі дії загрожують енергетичній та економічній безпеці України та Європи, а також збільшують залежність Європейського Союзу від російських енергоносіїв», - наголосила народний депутат. Наталія Кацер-Бучковська сподівається, що остаточне рішення Європейської Комісії, яке заплановане на кінець поточного місяця, буде прийняте європейськими колегами зважено, враховуючи необхідність посилення енергетичної безпеки та з розумінням української ситуації. Алла ДУБРОВИК-РОХОВА, «День»


