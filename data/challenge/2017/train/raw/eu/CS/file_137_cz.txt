137
cz

http://zpravy.e15.cz/domaci/udalosti/evropska-komise-jde-i-proti-cesku-melo-se-snazit-predejit-kauze-s-emisemi-1326455
Evropská komise jde i proti Česku, mělo se snažit předejít kauze s emisemi | E15.cz
Evropská komise dnes zahájila právní kroky vůči sedmi členským zemím Evropské unie, včetně České republiky a Německa, za to, že nepřijaly dostatečná opatření proti porušování pravidel pro emise automobilů. Brusel tím reaguje na emisní skandál německé automobilky Volkswagen. 

České ministerstvo dopravy uvedlo, že se chystá novela, která v této věci sladí českou a unijní legislativu. Německo a Británie se naproti tomu vůči kroku Bruselu důrazně ohradily. "Evropská komise se dnes rozhodla zakročit proti České republice, Německu, Řecku, Litvě, Lucembursku, Španělsku a Spojenému království za to, že nedodržují pravidla EU o schvalování typu vozidel," píše se v tiskové zprávě komise. Členské státy mají nyní dva měsíce na to, aby na předložené argumenty zareagovaly. Pokud jejich reakci komise shledá neuspokojivou, může na ně podat žalobu u soudu EU.

Podle českého ministerstva dopravy se výtka vůči Česku netýká přímo aféry "dieselgate", protože v tuzemsku vozidla skupiny Volkswagen nebyla schvalována. V současné české legislativě už existuje správní delikt spočívající v uvedení na trh vozidla nezpůsobilého ke schválení a chystaná novela specifikuje sankce za toto jednání, uvedl mluvčí ministerstva dopravy Tomáš Neřold. Úřad věří, že se celou věc s Evropskou komisí podaří vyřešit domluvou a věc nevyústí v žádné sankce. Komise uvedla, že Německo, Lucembursko, Španělsko a Británie neuplatnily na Volkswagen své sankční předpisy, přestože firma používala software, který umožňoval manipulovat s měřením emisí a který je v EU od roku 2007 protizákonný. V případě Česka, Litvy a Řecka komisi vadí, že tyto země systém sankcí, který by výrobce odrazoval od porušování emisních pravidel, do svého vnitrostátního práva ani nezavedly.

Komise se navíc domnívá, že Německo a Británie porušily unijní právo, protože jí odmítly předložit veškeré technické informace, které shromáždily při zkoumání potenciálních nesrovnalostí u emisí oxidů dusíků z automobilů skupiny Volkswagen i dalších výrobců na jejich území. Komise tak nemohla uplatnit svou kontrolní roli. Německé ministerstvo dopravy obvinění Bruselu z nečinnosti odmítlo. Poukázalo na to, že Německo je jedinou zemí EU, která podnikla kroky, které do budoucna zabrání manipulacím s emisními testy. "Evropská komise dostala návrh na změnu příslušné regulace a na přijetí nových technologií, které zlepší kvalitu systému kontroly emisí," uvedl mluvčí v e-mailu zaslaném mimo jiné agentuře Reuters. Británie uvedla, že na obvinění komise "co nejrozhodněji odpoví". "Jsme tímto mimořádným krokem překvapeni, protože od roku 2009 u nás platí zákony, které tento problém řeší, což jsme komisi už letos jasně sdělili," řekl mluvčí britského ministerstva dopravy.

"Dodržování práva je v první řadě povinností výrobců automobilů. Vnitrostátní orgány v celé EU však musejí zajistit, aby výrobci automobilů uvedené předpisy skutečně dodržovali," uvedla komisařka Elžbieta Bieńkowská, která je zodpovědná za vnitřní trh, průmysl a podnikání. Pro budoucnost podle ní předložila komise návrhy na zavedení většího evropského dohledu. Volkswagen loni v září přiznal, že software, který umožňuje manipulovat s testy dusíkových emisí, instaloval po celém světě do zhruba 11 milionů naftových aut. Aféra se týká i zhruba 1,2 milionu vozidel Škoda Auto. Evropské automobilky, které v celé EU zaměstnávají asi 12 milionů lidí, argumentují tím, že používání softwaru, který dočasně vypíná systém omezování emisí, není v EU na rozdíl od USA nezákonný, protože platí výjimka v zájmu ochrany motoru. Německo říká, že legislativa EU je v tomto případě vadná, protože je nejednoznačná a umožňuje výjimky.


