129
cz

http://euractiv.cz/pr-sdeleni/energetika/evropska-komise-potvrdila-ze-podpora-obnovitelnych-zdroju-energie-v-cr-je-slucitelna-s-vnitrnim-trhem-eu-nic-proto-nestoji-v-ceste-tomu-aby-eru-vypsal-podporu-pro-rok-2017/
Evropská komise potvrdila, že podpora obnovitelných zdrojů energie v ČR je slučitelná s vnitřním trhem EU. Nic proto nestojí v cestě tomu, aby ERÚ vypsal podporu pro rok 2017 - EurActiv.cz
Komora obnovitelných zdrojů energie vítá rozhodnutí Evropské komise ve věci tzv. notifikace podpory OZE, uvedených do provozu před rokem 2013. Rozhodnutí Komise je významné také proto, že se týká více než 90% všech obnovitelných zdrojů provozovaných v České republice. Obnovitelné zdroje přispívají ke zlepšovaní životního prostředí včetně zdraví obyvatel, zaměstnanosti, vyrábějí celých 14% hrubé domácí spotřeby elektřiny v ČR a zajišťují tak také plnění mezinárodních závazků ČR nejen ve výrobě čisté ekologické energie, ale i ochraně klimatu. Rozhodnutí Evropské komise je důležité také proto, že obnovitelné zdroje energie mají ambici postupně nahradit fosilní zdroje, od kterých se lidstvo zavázalo odejít nejpozději do roku 2065 (Pařížská úmluva o ochraně klimatu, 12/2015). Věcně a právně správné a korektní nastavení podpory obnovitelným zdrojům energie (v souladu s pravidly vnitřního trhu EU) je přitom nezbytným předpokladem pro další rozvoj těchto čistých ekologických zdrojů v ČR. Energetický regulační úřad (ERÚ) podmínil vypsání podpory pro rok 2017 kladným rozhodnutím Komise. Text rozhodnutí Komise mají české orgány již několik dní k dispozici. Komise prostě konstatovala, že nemá žádných námitek k podpoře OZE v ČR a potvrdila, že je v souladu s pravidly vnitřního trhu EU. Rozhodnutí Komise neobsahuje žádnou podmínku pro Českou republiku. ERÚ nemá žádný důvod otálet s vypsáním podpory pro rok 2017 pro obnovitelné zdroje uvedené do provozu před rokem 2013. Pokud jde o kontrolu systému, aby bylo zabráněno eventuální překompenzaci, tu bude nutné ošetřit novelou zákonu a pro její provedení je čas do roku 2019. Komora OZE dále znovu připomíná, že všechny již dříve poskytované podpory obnovitelným zdrojům jsou garantované zákonem, nastaveny legislativou v přiměřené výši a k jejímu omezení může dojít pouze v případě neslučitelnosti s pravidly vnitřního trhu EU, o čemž může rozhodnout pouze Evropská komise. Tzv. notifikace v těchto případech není nutná, ani v tomto případě nebyla. Omezením již poskytované podpory jen s odvoláním na nenotifikaci bez přímého rozhodnutí o omezení Evropskou komisí by došlo k diskriminaci provozovatelů obnovitelných zdrojů v ČR, neboť ve všech obdobných případech v členských státech EU takto postupováno není, a takovýto přístup je potvrzen Komisí v mnoha „notifikačních“ rozhodnutích (např. i v případě ČR, a to jak aktuálního rozhodnutí, tak i toho z roku 2014). S ohledem na výše uvedené Komora OZE očekává, že ERÚ vypíše zbývající podporu pro OZE i příspěvek na podporované zdroje v ceně elektřiny bez dalších průtahů a bude tím definitivně ukončeno nejen téma notifikace, ale především nejistota nejen všech provozovatelů, jimiž jsou občané, malí a střední podnikatelé, zemědělci, obce i veřejný sektor, ale i dalších zúčastněných včetně financujících bank i státem vlastněného operátora trhu, jež je závislý na stanovení příspěvku na podporované zdroje. „Evropská komise schválila český systém podpory pro obnovitelné zdroje uvedené do provozu před rokem 2013. Rozhodnutí Komise je jednoznačné. Neexistuje právní důvod, proč podporu blokovat,“ uvedl předseda Komory OZE Štěpán Chalupa. „Nyní, po vydání rozhodnutí Komise očekáváme okamžité vypsání podpory tak, jak Energetický regulační úřad ostatně deklaroval. Opačný přístup by byl pro již probíhající podporu diskriminací provozovatelů v ČR oproti provozovatelům jinde v EU,“ dodal místopředseda Komory Jan Habart.


