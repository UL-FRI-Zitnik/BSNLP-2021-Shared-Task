121
cz

http://www.ceskenoviny.cz/zpravy/evropska-komise-microsoftu-schvalila-prevzeti-site-linkedin/1424091
Evropská komise Microsoftu schválila převzetí sítě LinkedIn | ČeskéNoviny.cz
Brusel - Evropská komise schválila americké softwarové společnosti Microsoft záměr koupit za 26 miliard dolarů (655 miliard Kč) internetovou sociální síť LinkedIn. V dnešním sdělení komise uvedla, že její souhlas je podmíněn několika požadavky, jejichž splnění by mělo zachovat konkurenci na poli sociálních sítí pro odborné pracovníky v Evropě. Pro Microsoft je převzetí sítě LinkedIn zdaleka největší akvizicí v jeho dosavadní historii. Transakci již schválily antimonopolní úřady v USA, Kanadě, Brazílii a Jihoafrické republice. Microsoft ve snaze získat souhlas Bruselu nabídl několik ústupků. Zejména slíbil, že výrobci a distributoři osobních počítačů nebudou muset do počítačů s operačním systémem Windows instalovat servis LinkedIn. Také umožní konkurentům LinkedIn udržet současnou úroveň interoperability s kancelářským balíkem Microsoft Office, uvedla komise. "Dnešní rozhodnutí zajistí, že Evropané budou mít nadále svobodu volby mezi profesionálními sociálními sítěmi," uvedla komisařka pro hospodářskou soutěž Margrethe Vestagerová. LinkedIn se zaměřuje na odborně kvalifikované pracovníky a uchazeče o práci. Microsoft očekává, že akvizice přinese nové příležitosti jak pro LinkedIn, tak i pro Microsoft, například pro jeho kancelářský software Office. Microsoft je největším výrobcem softwaru na světě a jeho operační systém Windows používá většina osobních počítačů. Firma se ale potýká s negativními dopady poklesu prodeje osobních počítačů.


