500
sk

http://www.tvnoviny.sk/zahranicne/1820312_europska-komisia-udajne-nema-plan-b-pre-pripad-odchodu-britanie-z-eu
Európska komisia údajne nemá plán B pre prípad odchodu Británie z EÚ  | TVnoviny.sk
Európska komisia nemá pripravený nijaký "plán B" pre prípad, že by Briti v júni odhlasovali odchod krajiny z EÚ. Výkonný orgán tohto bloku sa zároveň hodlá zdržať vstupovania do kampane predchádzajúcej referendu, uviedol v nedeľu komisár EÚ pre hospodárske a menové záležitosti Pierre Moscovici. Informovala o tom agentúra Reuters. Briti budú 23. júna v referende hlasovať, či krajina zostane členom EÚ. Na otázku francúzskej televíznej stanice France 5, čo mieni únia robiť, ak sa Británia rozhodne pre odchod, Moscovici uviedol: "Nie, nie a nie, neexistuje žiadny plán B. Počítať s katastrofickými scenármi nám nijako nepomôže. O pláne B začneme hovoriť v deň, keď už nebudeme môcť veriť v náš plán A. Ja mám iba jeden plán, a tým je Spojené kráľovstvo v zjednotenej Európe." Moscovici ďalej povedal, že Európska komisia sa nezapojí do referendovej kampane. Zdôvodnil to tým, že akékoľvek angažovanie sa v tejto záležitosti by mohlo mať opačný účinok. "Nejsť do kampane a nesnažiť sa vnútiť voľbu suverénnemu ľudu je podľa mňa rozumné. Referendá sú nebezpečné, a to najmä pre európske otázky," dodal. Lídri EÚ sa v piatok dohodli na úprave vzťahov medzi Londýnom a Bruselom na základe požiadaviek britského premiéra Davida Camerona. Za odchod Británie z Európskej únie pred referendom hodlá agitovať starosta Londýna Boris Johnson, ktorý svoje rozhodnutie oficiálne potvrdil v nedeľu s tým, že to bolo "bolestne ťažké". Británia je členom únie od roku 1973, vtedy sa však toto zoskupenie ešte nazývalo Európske hospodárske spoločenstvo (EHS). Briti už v roku 1975 veľkou väčšinou rozhodli v referende o zotrvaní v EHS.


