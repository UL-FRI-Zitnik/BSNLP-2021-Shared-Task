72
pl

http://www.dziennikzachodni.pl/strefa-biznesu/wiadomosci/a/komisja-europejska-zgodzila-sie-na-likwidacje-kopaln-758-mld-na-odprawy-oslony-i-rekultywacje,11477706/
Komisja Europejska zgodziła się na likwidację kopalń. 7,58 mld na odprawy, osłony i rekultywację - Dziennikzachodni.pl
„Po ośmiu latach zaniedbań polskie górnictwo ma szansę stać się nowoczesne, a Śląsk ponownie będzie symbolem rozwoju i postępu” - tymi słowami Ministerstwo Energii skomentowało wczoraj na stronie internetowej resortu decyzję Komisji Europejskiej dotyczącą zatwierdzenia programu finansowego wspierania zamykania nierentownych kopalń. Chodzi o niemal 8 mld złotych. Przypomnijmy: zgodnie z prawem Unii Europejskiej, państwa członkowskie do końca 2018 roku mogą dotować z pieniędzy podatników tylko te kopalnie, które do tego czasu zostaną zlikwidowane. Po zaprzestaniu przez nie działalności wydobywczej, wsparcie będzie mogło być jeszcze wypłacane, ale najpóźniej do 2027 roku.

Lwia część tych pieniędzy, bo 7,58 mld zł, przeznaczona może być m.in. na finansowanie pakietów osłonowych dla górników, których kopalnie będą przekazywane do Spółki Restrukturyzacji Kopalń. To urlopy górnicze, urlopy dla pracowników przeróbki lub jednorazowe odprawy pieniężne.

Z danych Agencji Rozwoju Przemysłu wynika, że od maja zeszłego roku do września tego roku z programów dobrowolnych odejść skorzystało już ponad 4,4 tys. osób, co kosztowało budżet państwa ponad 302 mln zł. Samo zainteresowanie programami wśród załóg jest bardzo duże. W Polskiej Grupie Górniczej z takiej możliwości chciałoby skorzystać ponad 4,8 tys. osób, czyli prawie o 1 tys. więcej niż wcześniej szacowano. Podobnie w Katowickim Holdingu Węglowym - po dwóch tygodniach przyjmowania wstępnych deklaracji odejścia z firmy, z takiej możliwości chciałoby skorzystać ponad 2,3 tys. osób. To o ponad 680 więcej niż liczba chętnych z początku roku. W ramach wspomnianych 7,58 mld zł dotowane będzie również samo likwidowanie infrastruktury kopalnianej, naprawianie szkód środowiskowych czy rekultywacja terenów pogórniczych. Natomiast pozostała część pieniędzy będzie przeznaczona na dofinansowanie strat produkcyjnych w wygaszanych zakładach.

Rozpowszechnianie niniejszego artykułu możliwe jest tylko i wyłącznie zgodnie z postanowieniami Regulaminu korzystania z artykułów prasowych” i po wcześniejszym uiszczeniu należności, zgodnie z 


