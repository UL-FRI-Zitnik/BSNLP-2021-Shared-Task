27
pl
2016-10-20T00:00:00+00:00
http://www.euractiv.pl/section/zrownowazony-rozwoj/news/komisja-europejska-chce-lepszych-zabezpieczen-handlowych-dla-europy/
Komisja Europejska chce lepszych zabezpieczeń handlowych dla Europy – EurActiv.pl
Dziś (20 października) w Brukseli rozpoczyna się przedostatni w tym roku szczyt Rady Europejskiej. Komisja Europejska chce wykorzystać to spotkanie, by promować wśród przywódców państw członkowskich swój pomysł lepszych zabezpieczeń dla europejskiego handlu. Unia Europejska odpowiada za 15 proc. światowego importu. Stawia ją to na drugim miejscu na świecie, po Stanach Zjednoczonych. Komisja Europejska uważa, że tak duży wolumen importu powinien mieć prawo korzystania z lepszych narzędzi ochrony przed nieuczciwymi praktykami, takimi jak np. dumping cenowy (oferowanie danego produktu za cenę poniżej kosztów produkcji w celu wyeliminowania konkurencji z rynku i przejęcia ich klientów). Komunikat KE Wczoraj (19 października) KE wydała specjalny komunikat w tej sprawie (dostępny ). Stwierdza w nim, że „handel jest niezbędny dla wzrostu gospodarczego, miejsc pracy i konkurencyjności”. Zapewnia przy tym, że „UE jest oddana idei otwartej wymiany handlowej”, zaznaczając jednocześnie, że „nie jestestw naiwna”. Komisja chce tym stwierdzeniem podkreślić, że ma świadomość używania nieuczciwych praktyk (takich właśnie jak dumping czy subsydia) w handlu przez niektórych partnerów handlowych UE. Jako przykład wymienia tu eksport stali i aluminium z Chin – produkcja energii jest subsydiowana w Państwie Środka, a koszt energii odpowiada, według KE, za 40 proc. kosztów produkcji tego surowca. Przewodniczący KE Jean-Claude Juncker stwierdził, że Komisja „robi, co może” w obrębie istniejących przepisów. Podkreślił jednak, że nie pozwalają one na zbyt wiele działań, stąd też wezwanie do Parlamentu Europejskiego i Rady. Zmianami. Główną zmianą ma być rozluźnienie ograniczeń na wprowadzanie antydumpingowych ceł importowych. Np. zgodnie z obowiązującymi zasadami, cło na chińską stal wynosi obecnie 21,1 proc. i nie może być podniesione wyżej. Dla porównania – w USA cło na import stali z Chin jest 13 razy wyższe i wynosi 265,8 proc. Prócz tego, KE chce wprowadzić kilka zmian związanych z metodyką określania, co stanowi dumping i zbierania dowodów na jego stosowanie przez dane państwo. Miałoby to pozwolić na skrócenie czasu reakcji UE i w konsekwencji lepiej chronić europejski przemysł. Obawy przed zmianami. Jednak wprowadzenie zmian może nie być łatwe. Pierwsze propozycje w tej kwestii Komisja przedstawiła już trzy lata temu, w 2013 r., ale do tej pory podziały między państwami członkowskimi nie pozwoliły na ich wprowadzenie. Ponadto, ostatnio doszły do tego obawy przedstawicieli branży związanej z energią słoneczną. Jej niepokój wzbudza to, że ograniczenia dumpingu z Chin mogą doprowadzić do wzrostu kosztów paneli słonecznych (których ceny też można uznać za dumpingowe), co z kolei uczyni koszty wykorzystania tego rodzaju energii wyższymi niż obecnie. W ich odczuciu zaszkodzi to zwiększaniu udziału odnawialnych źródeł energii w miksach energetycznych państw członkowskich. „Rozluźnienie ograniczeń na cła importowe i wprowadzenie ich w astronomicznej wysokości na chińskie [panele] słoneczne skrzywdzi tylko odbiorców. Kłóci się to z oficjalnym stanowiskiem KE, która twierdzi, że to konsument ma być głównym beneficjentem zmian” – powiedział James Watson , prezes SolarEurope, organizacji branżowej europejskiego przemysłu fotowoltaicznego. Mimo tych problemów KE jest optymistyczna. Wiceprzewodniczący Komisji odpowiedzialny za miejsca pracy, wzrost, inwestycje i konkurencyjność Jyrki Katainen stwierdził, że tym razem uda się przełamać opór państw członkowskich i zapobiec przekładaniu się nadprodukcji w Chinach na europejski przemysł. (kk)


