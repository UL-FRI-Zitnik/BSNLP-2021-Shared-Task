75
pl
2016-01-13T13:09:00.0
http://www.newsweek.pl/swiat/komisja-europejska-wszczyna-procedure-kontroli-praworzadnosci-w-polsce,artykuly,377229,1.html
Komisja Europejska wszczyna procedurę kontroli praworządności w Polsce 


Komisja Europejska wszczyna procedurę kontroli praworządności w Polsce. „Sprawa Trybunału Konstytucyjnego jest bardzo niepokojąca”
 Podczas zamkniętej debaty Komisja Europejska postanowiła wszcząć procedurę kontroli praworządności w Polsce. To na razie wstępny etap procedury, którego celem jest nawiązanie dialogu z rządem w Warszawie.

Stanowisko Komisji przedstawił jej pierwszy wiceprzewodniczący Frans Timmermans.
- Podejmujemy ten krok w świetle informacji, które są aktualnie dostępne dla nas, w szczególności biorąc pod uwagę fakt, że wiążące zasady dotyczące Trybunału Konstytucyjnego nie są obecnie przestrzegane - stwierdził wiceszef KE.
- Obowiązujące decyzje Trybunału Konstytucyjnego nie są wypełniane przez inne organy władzy w Polsce. To bardzo niepokojące. Jestem też świadom niedawnych zmian w mediach publicznych, które również są niepokojące - tłumaczył
Zaznaczał też, że w Unii rządy prawa to jedna z fundamentalnych wartości, a Komisja wyrażała obawy w związku z ostatnimi wydarzeniami w Polsce. - Chciałbym przypomnieć, że rządy prawa (...) wymagają poszanowania dla demokracji i praw fundamentalnych. Nie może być demokracji i poszanowania dla praw podstawowych bez uszanowania państwa prawnego i na odwrót - mówił Timmermans ogłaszając decyzję KE.


Decyzja Komisji to początek drogi, która może się zakończyć pozbawieniem Polski prawa głosu w Radzie Europejskiej. To jednak mało prawdopodobne, bo potrzebna jest zgoda wszystkich państw członkowskich. Wcześniej Komisja będzie prowadziła dialog z Polską zgodnie z zasadami dotyczącymi „ochrony państwa prawnego w UE”. Celem tej procedury jest umożliwienie Komisji Europejskiej  porozumienia z danym państwem członkowskim, aby zapobiegać "wyraźnemu ryzyku poważnego naruszenia" przez państwo unijne m.in. wartości demokratycznych. Zasady te są uzupełnieniem art. 7 Traktatu o UE.
 Zobacz co Frans Timmermans powiedział o sprawie polskiego Trybunału Konstytucyjnego:




 1 
 60 





Decyzję popiera cała Komisja. Nie chodzi o oskarżanie Polski
- Podpisałem list do rządu RP, który zaprasza do dialogu w tych kwestiach [Trybunału Konstytucyjnego i mediów publicznych - red.]. Jestem gotowy przyjechać do Warszawy w każdej chwili - deklarował Timmermans i mówił, że Komisji nie chodzi o oskarżanie czy polemikę z rządem w Warszawie, ale „podjęcie racjonalnego dialogu, by ten problem rozwiązać” - stwierdził.
- Nie ma w Komisji Europejskiej żadnych różnic poglądów jeśli chodzi o wszczęcie procedury. Popiera ją przewodniczący Juncker i całe kolegium komisarzy - deklarował Timmermans. Wczoraj minister spraw zagranicznych Witold Waszczykowski stwierdził, że rozmawiał z szefem KE Jeanem Caludem Junckerem i otrzymał zapewnienie, że na posiedzeniu Komisji nie zostaną podjęte żadne decyzje w sprawie Polski.



- Wewnętrzna polityka Polski nie jest moją sprawą. Nie znam jej i nie chcę jej znać. Chodzi nam tylko o praworządność. Komisja musi zagwarantować, że rządy prawa będą przestrzegane w Polsce – chodzi tylko o to, polityka nie ma tu nic do rzeczy – tłumaczył odpowiadając na pytania dzienikarzy Timmermans.
- Myślę, że polski rząd chce dialogu niezależnie od ostrego tonu ich listów. Wierzę, że dialog ten da nam rezultaty. Polska jest ważnym członkiem UE, czekam na ten dialog i już się na niego cieszę – mówił wiceszef KE odpowiadając na pytanie o ostry ton listów wysłanych do Komisji przez Zbigniewa Ziobrę i MSZ.