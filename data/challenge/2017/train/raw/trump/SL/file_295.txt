295
sl
2016-03-30T05:10:13+01:00
http://www.noviradio.si/2016/03/30/donald-trump-v-ekskluzivnem-intervjuju-amerika-je-naredila-najvecjo-neumnost-na-svetu/
Donald Trump v ekskluzivnem intervjuju: Amerika je naredila največjo neumnost na svetu - Novi Radio
Zunanjepolitična usmeritev Donalda Trumpa je bila precejšnja skrivnost, tokrat pa je razkril, kako bi vodil največjo svetovno velesilo, če bi postal predsednik ZDA. Na prvo mesto postavlja državno varnost in jasno pravi, da ZDA ne bo nihče več izkoriščal. Najpomembnejša se mu zdi bitka proti terorizmu, kjer je Amerika po njegovih besedah naredila ključno napako. Če bo Donald Trump postal predsednik ZDA, si lahko obetamo marsikatero spremembo, predvsem na zunanjepolitični sceni. To je dal jasno vedeti tudi v intervjuju za The New York Times . Predvsem ZDA ne bodo več tako prijazne in nudile pomoči drugim državam. Kot pravi Trump, je na absolutno prvem mestu varnost Amerike.

”Številka ena je ameriška varnost. Močno na prvem mestu je. Šele dolgo za tem so na vrsti pomoči drugim. Pri tem je treba upoštevati tudi to, kako prijazni so bili do nas,” je dejal Trump. Opozoril je, da ZDA danes s svojimi vojaškimi enotami pomagajo mnogim državam, ki do njih niso tako prijazne. Ponovna pogajanja: ‘Amerike ne bo nihče izkoriščal’ Če bo postal predsednik, se želi ponovno pogajati o dogovorih z nekaterimi zaveznicami, iz tega pa ne izključuje niti 56 let starega pakta z Japonsko. Tega je označil kot izrazito enostranskega. Trump je sicer velik kritik ameriške pomoči zavezniškim državam, predvsem tistih, ki po njegovem mnenju ZDA izkoriščajo. ”Ne bomo se pustili, da nas ponovno oberejo. Prijazni bomo z vsemi, a ne bomo dopustili, da nas bi kdo izkoriščal,” je dejal Trump. ”Ne želim, da bi cel svet vedel, kako razmišljam o zunanji politiki,” je dejal Trump in s tem poudaril faktor nepredvidljivosti v zunanjepolitičnih odnosih. Kritiziral je odprtost ameriške zunanje politike. Kot pravi, lahko na tak način zavezniki prehitro uvidijo namere ZDA, kar za pogajanja ni najbolje. ‘Največja neumnost je, da se ZDA istočasno bori proti Assadu in ISIS’ Dejal je, da je največja napaka, da se ZDA v Siriji istočasno borijo proti obema stranema. ”Neumno je, da se borimo tako proti Assadu kot proti ISIS. Ti dve strani se borita druga proti drugi. Ne razumite me narobe, ne pravim, da je Assad dober človek, seveda ni, a veliko večji problem kot Assad predstavlja ISIS,” je bil jasen Trump. Brez ZDA ne bi bilo Savdske Arabije Trump je prepričan, da Savdske Arabije brez ZDA ne bi bilo. ”Res je, imajo veliko denarja, a brez naše zaščite ne bi obstajali. Bili bi ogromna katastrofa,” je dejal in dodal, da je vseeno možno, da bi jim kot predsednik Amerike bil pripravljen odreči to pomoč, če s svojo vojsko ne bi želeli sodelovati v operacijah zoper Islamsko državo. Želel bi prisluškovati in spremeniti zvezo NATO V intervjuju je kritiziral Edwarda Snowdena , ker je izdal ameriška prisluškovanja drugim. ”Veliko držav vohuni za nami. Sam bi tudi rad vedel, kaj počnejo drugi,” je Trump odgovoril na vprašanje, ali podpira ameriško vohunjenje za drugimi državami in prisluškovanje pogovorom voditeljev. Prav tako je kritiziral NATO in dejal, da ZDA plačuje mnogo preveč denarja v NATO. ”Pred časom je bil NATO odlična ideja. Danes pa ni več toliko. Treba bi ga bilo prestrukturirati na način, da ZDA ne bojo več plačevale previsoke cene, prav tako pa se mora vanj vključiti boj proti terorizmu,” je dejal Trump. Maruša Gorišek


