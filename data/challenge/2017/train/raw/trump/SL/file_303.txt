303
sl

http://www.vecer.com/donald-trump-je-timova-osebnost-leta-6284320
Večer - Osebnost leta po izboru revije Time je Donald Trump
Novoizvoljeni ameriški predsednik Donald Trump je osebnost leta 2016 po izboru ameriške revije Time. Ustvarjalci revije ob tem izpostavljajo globoko nestrinjanje o tem, ali je bila njegova vloga pozitivna ali negativna. "Tokrat smo devetdesetič imenovali osebo, ki je imela največji vpliv - dober ali slab - na dogodke leta. Kateri je torej letos - dober ali slab?" je ob razglasitvi zapisala odgovorna urednica revije Nancy Gibbs. "Izziv za Donalda Trumpa je, kako globoko se država ne strinja glede odgovora," je dodala. Revija Time izpostavlja predvsem spektakularno Trumpovo volilno zmago. "Kdaj smo še videli posameznika, ki je tako kljuboval pričakovanjem, kršil pravila, teptal norme in premagal ne eno, ampak dve politični stranki na poti k zmagi na volitvah, na katero je stopil s skoraj ničelnimi možnostmi?" je zapisala Gibbsova.

"Mislim, da še nismo videli osebe, ki bi delovala na tako nekonvencionalen način in bi imela takšen vpliv na dogodke leta." Trumpova podoba krasi tudi naslovnico revije Time, pri čemer ga naslov označuje za predsednika Razdeljenih držav Amerike. Trump je prejem naziva za televizijo NBC opisal kot "zelo zelo veliko čast", poroča francoska tiskovna agencija AFP. Zavrnil je navedbe, da je kriv za razprtije, in pohvalil svojega predhodnika Baracka Obamo. Revija Time že od leta 1927 izbira najbolj vplivne osebnosti iz svetovnega dogajanja. Lani je bila osebnost leta nemška kanclerka Angela Merkel, ki je s tem postala prva ženska s tem nazivom v skoraj 30 letih. V zgodovini so bile sicer osebnosti leta revije Time tudi Adolf Hitler, britanska kraljica Elizabeta II. in Nelson Mandela, poroča nemška tiskovna agencija dpa. Tokrat so bili v ožjem izboru za osebnost leta tudi Trumpova tekmica na predsedniških volitvah Hillary Clinton, turški predsednik Recep Tayyip Erdogan in pevka Beyonce. Pri Time so na koncu izbirali še med hekerji in razvijalci novega medicinskega orodja CRISPR.


