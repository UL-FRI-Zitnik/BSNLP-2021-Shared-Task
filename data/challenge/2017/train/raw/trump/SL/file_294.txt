294
sl

http://www.publishwall.si/casopisvecer/post/203280/kandidat-donald-trump
Kandidat Donald Trump
Milijarder iz New Yorka Donald Trump je premagal še zadnjo oviro do nominacije republikanske stranke za kandidata za predsednika ZDA na volitvah novembra letos. Zbral je 1238 glasov delegatov, kar je eden več od potrebnega minimalnega števila. Delegati, ki jih zvezne države pošljejo na konvencijo stranke, odločajo, kdo postane kandidat stranke za predsednika ZDA. Trumpu so manjkajoče glasove v četrtek zagotovili neodvisni delegati iz Severne Dakote, Kolorada in Pensilvanije. Zvezne države namreč na konvencijo stranke poleg strankarsko vezanih delegatov pošljejo tudi neodvisne delegate. V nasprotju s strankarsko vezanimi delegati, ki jih je večina, 118 neodvisnih delegatov na konvenciji stranke lahko podpre kogarkoli. Konvencija republikanske stranke bo julija v Clevelandu. Med delegati, ki so se odločili podpreti Trumpa, je Pam Pollard iz Oklahome. Podprla ga bo, ker je prepričal del "naših volivcev, ki jim ni všeč, kje je naša država", je dejala. Več delegatov pravi, da ga bodo podprli zato, ker je zmagal na strankarskih volitvah v njihovi zvezni državi. Zdaj ko ima dovolj glasov, je po poročanju ameriških medijev pričakovati, da bo Donald Trump na konvenciji v Clevelandu v prvem krogu potrjen kot kandidat stranke za predsednika ZDA. Vseh delegatov, ki se bodo udeležili konvencije, je 2472. Trump je na strankarskih volitvah premagal 16 protikandidatov. Zadnji se je na začetku maja odločil izstopiti iz tekme za nominacijo stranke za predsednika ZDA guverner Ohia John Kasich . Zdaj je glavno vprašanje, koga si bo Donald Trump izbral za podpredsednika. Trump je razklal republikansko stranko, a njeno vodstvo jo zdaj skuša spet poenotiti. Njegovi nasprotniki mu očitajo žaljive izjave o ženskah in sovražne izjave o priseljencih, podporniki pa izpostavljajo, da je stranki zagotovil nove volivce. Steve House , vodja republikanske stranke v Koloradu, pravi, da Trumpa podpira zato, ker je poslovnež. Posel je posel. Če se bo obdal s sposobnimi politiki, bo po Housovem mnenju dober predsednik države. Konvencija republikanske stranke je formalnost že leta. Je predvsem šov, v katerem delegati formalno potrdijo kandidata, ki je zmagovalec strankarskih volitev. Po poročanju BBC bo letošnja konvencija šov Donalda Trumpa. Tisti, ki ga ne podpirajo, bodo njegova tarča. Pričakovati je, da bo Donald Trump novembra na predsedniških volitvah nastopil proti kandidatki demokratske stranke, nekdanji državni sekretarki Hillary Clinton Še preden je zbral potrebno število glasov delegatov za nominacijo svoje stranke, je Donald Trump po javnomnenjskih anketah prvič prehitel Clintonovo, ki je imela pred njim še pred meseci več kot 10-odstotno prednost. Zdaj bi po anketi TV-postaje NBC in časopisa Wall Street Journal Trumpa podprlo za tri odstotne točke več volivcev kot Clintonovo. Po drugih anketah je Trump Clintonovo za zdaj le dohitel. Potem ko je Trump premagal vse tekmece, pridobiva tudi podporo finančnega središča New Yorka Wall Street. Lastniki hedge skladov, ki so na začetku kampanje podpirali predvsem brata nekdanjega predsednika, Jeba Busha , pravijo, da se Trumpa ne bojijo, če bo postal predsednik, saj tudi sam kot milijarder želi plačati čim manj davkov. Wall Street v svoji kampanji napada le zato, ker mora, če želi dobiti volivce, so prepričani bankirji. Donald Trump, star je 69 let, je kandidaturo za predsednika ZDA napovedal 16. junija lani v avli svoje stolpnice v New Yorku, kamor se je z dvigalom pripeljal z ženo Melanio.


