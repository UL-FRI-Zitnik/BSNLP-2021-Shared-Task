335
sl

http://www.politikis.si/?p=174477
Donald Trump napovedal vojno vsem republikancem, ki ga ne podpirajo | Politikis
Republikanski predsedniški kandidat Donald Trump je v torek napovedal vojno vsem republikancem, ki ga ne podpirajo, na čelu s predsednikom predstavniškega doma kongresa Paulom Ryanom in senatorjem iz Arizone Johnom McCainom, za katerega je dejal, da ima najbolj umazana usta v senatu. Po petkovi objavi videoposnetka iz leta 2005, na katerem se Trump hvali, da lahko z ženskami počne, kar hoče, in jih celo grabi za spolovila, mu je doslej odvzelo podporo okrog 40 zveznih senatorjev in kongresnikov. Od tega ga 30 naravnost poziva, naj odstopi od tekme. Paul Ryan ni šel tako daleč, vendar pa je kolegom povedal, da Trumpa ne bo več zagovarjal ali imel z njim skupnih nastopov, ampak se bo posvetil ohranitvi republikanske večine v predstavniškem domu kongresa, da demokratka Hillary Clinton ne bo imela bianco menice. Ryan torej meni, da bo na volitvah zmagala Clintonova. Na nedeljskem soočenju kandidatov v St. Louisu je bila zelo očitna odsotnost guvernerja New Jerseyja Chrisa Christieja, ki Trumpa še vedno podpira za predsednika, vendar pa je očitno prišlo do hudih besed v petek. Christie je za newyorški radio povedal, da je bil v petek skupaj s Trumpom in je videl, kako zelo mu je nerodno zaradi videa. Vendar pa ga Trump ni poslušal, ko mu je svetoval, naj se le iskreno opraviči in pokesa, potem pa naj preneha. Trump se je opravičil, vendar obenem takoj napadel nekdanjega predsednika ZDA Billa Clintona, da je veliko hujši od njega. Obenem trdi, da se tako pač pogovarjajo fantje v športni slačilnici. Christie je politično dovolj pameten, da mu je jasno, da takšno opravičilo lahko sprejmejo le Trumpovi “verniki”, ne pa tudi Američani, za glasove katerih se šele bori. Trump je ubral svojo pot enako tisti, ki jo je ubral v času boja za republikansko predsedniško nominacijo, ko je lomastil na vse strani in nemudoma napadel vsakega, ki si ga je upal kritizirati. V torek je na televiziji Fox dejal, da je vesel, ker so se mu sneli okovi in se lahko bori za Ameriko, kot želi, čeprav seveda ni jasno, kakšne okove naj bi sploh imel, saj je vedno povedal, kar mu je prišlo na pamet. Ryana je označil za šibkega in neučinkovitega voditelja, norčeval se je iz njegovega poraza kot podpredsedniškega kandidata Mittu Romneyju leta 2012 in dejal, da mu je dovolj tega, da ga Ryan ne podpira in si njegove podpore več niti ne želi. “Samo kihnem in že pride in pravi, da je to grozno,” je dejal Trump in potem v nasprotju z vsemi dejstvi zatrdil, da Ryan podpira amnestijo za nezakonite priseljence. Za besede o ženskah se niti več ne opravičuje, saj je v torek povedal, da k njemu prihaja veliko žensk, ki pravijo, da so v življenju slišale marsikaj hujšega in bi bila velika škoda, če bi zaradi tega izgubil volitve. Napadel je tudi vse druge republikance, ki jih ni na televizijah, da bi ga zagovarjali. “Včasih se moram boriti bolj z lastno stranko kot z osebo na drugi strani,” je dejal Trump in zagotovil, da bo vsem republikancem, ki ne znajo zmagovati, dal veliko lekcijo. McCain, ki je po objavi videa umaknil podporo Trumpu, se še ni odzval na obtožbo, da ima najbolj umazana usta v senatu, Ryan pa je Trumpu priporočil, naj se raje posveti boju z demokrati kot pa s svojo lastno stranko. Ankete mu trenutno napovedujejo poraz zgodovinskih razsežnosti in tega se zaveda tudi sam, saj je začel trditi, da je sistem prirejen v korist Clintonove in demokratov, ki pripravljajo veliko volilno prevaro. V torek je dejal, da se to pripravlja v Philadelphii, kar seveda spet sproža obtožbe o rasizmu, saj je v tem mestu veliko temnopoltih volivcev. Trumpovi nastopi njegove podpornike spravljajo ob pamet in na zborovanjih le še kričijo, da je potrebno Clintonovo zapreti. Na zborovanju republikanskega podpredsedniškega kandidata Mika Penca je ženska dejala, da bo v primeru zmage Clintonove potrebno sprožiti revolucijo. Pence jo je miril in revolucijo odsvetoval, ženska pa je povedala, da je takšna kot Trump in se bo šla revolucije. (sta)


