42
pl

http://www.rdc.pl/informacje/donald-trump-skompletowal-administracje-nie-udaja-ze-znaja-sie-na-wszystkim-posluchaj/
Donald Trump skompletował administrację. "Nie udają, że znają się na wszystkim" 
Wygląda na to, że to bardzo kompetentni ludzie. Oczywiście są też kontrowersyjni, ale jest to administracja fachowców. Trump otacza się ludźmi, którzy w swojej dziedzinie mają wiele do powiedzenia – mówił o gabinecie Donalda Trumpa amerykanista Zbigniew Lewicki.

Gabinet prezydenta elekta USA jest odzwierciedleniem jego samego: pełen ostrych poglądów, ideologiczny i pragmatyczny na przemian, nastawiony biznesowo, ale patriotyczny, wewnętrznie niespójny i całkowicie nieprzewidywalny – pisał w środę „Financial Times”. Dziennik zaznaczył w artykule redakcyjnym, że wraz z desygnowaniem na sekretarza stanu szefa koncernu naftowego ExxonMobil Rexa Tillersona, o którego powiązaniach z Rosją jest głośno, Donald Trump obsadził już kluczowe stanowiska. „FT” przyznaje, że kierowanie globalnym koncernem naftowym bez bliskich powiązań z Rosją byłoby niemożliwe, ale Tillerson jako szef dyplomacji powinien być oceniany na podstawie czynów. „Administracja fachowców” Jak powiedział w „Poranku RDC” Zbigniew Lewicki, wygląda na to, że to bardzo kompetentni ludzie. – Oczywiście są też kontrowersyjni, ale jest to administracja fachowców. Trump otacza się ludźmi, którzy w swojej dziedzinie mają wiele do powiedzenia. Może nie są to ludzie, którzy udają, że znają się na wszystkim, ale jestem przekonany, iż dużo wniosą. Czy jednak sprawdzą się w administracji, tego nikt z góry przewidzieć nie może – podkreślił. Gość RDC wspomniał o Rudolphie Giulianim, który był niezwykle blisko Trumpa przez cały okres kampanii wyborczej i na tej bliskości budowano koncepcję, że może wybrać sobie stanowisko. – Wybrał sekretarza stanu i go nie dostał. To jest znamienne w bardzo pozytywnym tego słowa znaczeniu – zauważył. Dodał, że Giuliani ma wielkie osiągnięcia, jeśli chodzi o zarządzanie Nowym Jorkiem i eliminację przestępczości w tym mieście, natomiast jako osoba, która miałaby prowadzić politykę zagraniczną wielkiego mocarstwa, to można by mieć poważne wątpliwości. – Jego wiedza ogranicza się do niezłych kontaktów w Rosji i chyba wszyscy mieli poczucie, że brakuje mu do tego stanowiska. To, że osoba tak bliska Trumpowi i pewna nominacji została pominięta, wskazuje, iż Trump kieruje się innymi względami niż normalne kolesiostwo – mówił w „Poranku RDC” Zbigniew Lewicki.


