58
pl
2016-11-21T07:17:45+00:00
http://gazetaliberty.com/2016/11/21/donald-trump-na-sportowo-czyli-korelacje-prezydenta-elekta-usa-ze-sportem/
Donald Trump na sportowo, czyli korelacje prezydenta-elekta USA ze sportem – GazetaLiberty.com
Amerykanie powoli oswajają się z rzeczywistością, w której to przez następne 4 lata ich krajem rządził będzie ekscentryczny multimiliarder, Donald Trump. Kandydat Republikanów dał znać w czasie swojej kampanii wyborczej, ale i nie tylko, że żaden temat nie jest dla niego obcy. Między innymi bardzo chętnie i żywo wypowiadał się o sporcie. Obrona w mediach Mike’a Tysona, oskarżonego o zgwałcenie 18-letniej dziewczyny, dyskusja na temat zwolnienia legendarnego szkoleniowca Arsenalu Londyn, czy wreszcie organizacja kolarskiego wyścigu o nazwie… Tour de Trump? Z takim rozmachem może działać tylko on. Na wstępie należy zauważyć, którzy sportowcy wspierali kandydaturę Trumpa, a którzy jego kontrkandydatkę, Hillary Clinton. Prezydent-elekt po swojej stronie miał przede wszystkim jednego z popularniejszych sportowców w Stanach, futbolistę Toma Brady’ego z New England Patriots, golfistę Johna Daly’ego, czy kontrowersyjnego koszykarza, znanego z występów w mistrzowskiej drużynie Chicago Bulls – Denisa Rodmana. Ponadto, Trumpa oficjalnie popierali baseballiści Clay Buchholz i Johnny Damon. Najsilniej za nowojorczykiem opowiadali się jednak przedstawiciele sportów walki. Oprócz wymienionego wyżej Tysona, należy wyróżnić w tym miejscu znanego wszem i wobec byłego wrestlera i aktora, Hulka Hogana, Tito Ortiza – zawodnika MMA, byłego mistrza kategorii junior ciężkiej w federacji UFC, czy szefa tejże organizacji, Danę White’a. Po drugiej stronie barykady znalazło się tylu samo, jeśli nie więcej sportowców. Murem za byłą sekretarz stanu stali jeden z najlepiej zarabiających sportowców w USA, Alex Rodriguez, piłkarka Abby Wambach czy wybitna amerykańsko-czeska tenisistka, Martina Navratilova. Z oburzeniem o wiktorii Trumpa pisał na swoim Twitterowym profilu piłkarz Manchesteru City, Vincent Kompany. Największe wsparcie Clinton otrzymała jednakże ze środowiska koszykarskiego, od byłego komisarza NBA Davida Sterna, przez Magica Johnsona czy Granta Hilla, aż po najwybitniejszych przedstawicieli tej dyscypliny, tj. Kareema Abdul Jabbara, Lebrona James’a i przede wszystkim Micheala Jordana. W 1991 r. szerokim echem odbiła się w Stanach afera obyczajowa z udziałem najmłodszego mistrza świata w boksie zawodowym, Mike’a Tysona. Dotyczyła ona zgwałcenia 18-letniej Miss Rhode Island, Desiree Washington. Jednym z niewielu głosów wsparcia, które otrzymał wtedy bokser, była właśnie aktywna postawa Trumpa, co zaowocowało wieloletnią przyjaźnią. Dodatkowo, był on jednym z organizatorów walki Tysona z Michealem Spinksem w 1988r. W latach 80. 45 prezydent USA założył drużynę futbolu amerykańskiego, New Jersey Generals, tworząc przy tym nową ligę, United States Football League. Zarówno drużyna z New Jersey, jak i USFL przetrwały ledwie kilka lat, konkretnie do roku 1986. Powód był jeden – NFL, a będąc dokładnym, przegrana rywalizacja z potentatem i hegemonem na rynku futbolu amerykańskiego. Tamto niepowodzenie Trump powetował sobie organizując wyścig kolarski, który nosił nazwę… Tour de Trump. Miała to być amerykańska odpowiedź na najpopularniejsze wyścigi kolarskie świata – Tour de France, Giro d’Italia i Vuelta a Espana. Pierwsza odsłona odbyła się w roku 1989. Wśród kolarzy startujących w imprezie znalazł się Greg LeMond – ówczesny triumfator Wielkiej Pętli, jak określa się Tour de France, a obecnie ekspert Eurosportu przy okazji najważniejszych wydarzeń kolarskich. Na edycję z 1989 roku negatywnie rzutowały przede wszystkim dwie sytuacje. Po pierwsze, na etapie nr. 1 z metą w miasteczku New Paltz, przeciwnicy Trumpa zorganizowali demonstrację, krytykując już wtedy jednego z najzamożniejszych Amerykanów, odnosząc się również do kapitalizmu rządzącego systemem, a samego Trumpa określając niewybrednymi epitetami. Druga sprawa dotyczyła problemów organizacyjnych. Dotychczasowy lider, Eric Vanderaerden, na skutek komunikacyjnej zawieruchy pomylił trasy. Był to ostatni etap wyścigu… W efekcie w klasyfikacji generalnej spadł z pierwszego na trzecie miejsce. Po drugiej edycji, Donald Trump odstąpił od sponsorowania wyścigu, tłumacząc się problemami finansowymi swoich firm. Kto wie jednak, czy to nie wydarzenia z 1989 roku skłoniły biznesmena do wycofania się z przedsięwzięcia. Ostatnie odsłony wyścigu nosiły więc nazwę Tour DuPont. Ciekawostką jest, że jego dwie ostatnie edycje (w 1995 i 1996r.) wygrał najbardziej kontrowersyjny kolarzy w historii – Lance Armstrong. Donald Trump ponadto określa siebie jako nadrzędnego kibica Arsenalu Londyn. Po serii nieudanych spotkań w poprzednim sezonie Premier League, otwarcie wysłał trenera Arsenalu, Arsena Wengera do „diabła” , żądając jego dymisji. Zaoferował się również do płacenia wynagrodzenia szkoleniowcom londyńczyków przez 50 lat. Warunek był jeden – zwolnienie Wengera. Jak można zauważyć, ciągnęło swego czasu Donalda Trumpa do zawodowego sportu. Był on bardzo blisko wielkich wydarzeń sportowych, wielokrotnie nawet samemu je organizując. Poznał, i zjednał sobie w związku z tym wiele postaci świata sportu, co mogliśmy obserwować podczas tegorocznej kampanii prezydenckiej. Od pewnego czasu Trump zaczął jednak bardziej angażować się w politykę, pozostawiając niejako sportowy świat na uboczu. I może lepiej, żeby tak zostało.