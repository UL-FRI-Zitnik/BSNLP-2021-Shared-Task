26
pl
2016-11-26T12:42:41+00:00
http://dziennikzwiazkowy.com/polityka/donald-trump-po-smierci-castro-odszedl-brutalny-dyktator/
Donald Trump po śmierci Castro: odszedł brutalny dyktator | Dziennik Związkowy
Odszedł brutalny dyktator, który przez prawie sześć dekad gnębił własny naród – oświadczył na wieść o śmierci Fidela Castro prezydent elekt USA Donald Trump. Obiecał, że jego administracja będzie wspierać Kubańczyków na drodze do dobrobytu i wolności. “Dziedzictwo Castro to rozstrzeliwania ludzi, kradzieże, niewyobrażalne cierpienie, bieda i zaprzeczenie podstawowych praw człowieka” – napisał prezydent elekt w oświadczeniu opublikowanym w sobotę. Podkreślił, że choć Kuba pozostaje totalitarną wyspą, to ma nadzieję, że śmierć Castro oznacza początek “odchodzenia od okropności, które trwały zbyt długo, ku przyszłości, w której wspaniali Kubańczycy wreszcie będą żyć w wolności na jaką zasługują”. Zapewnił, że nowa administracja USA, która rozpocznie pracę po zaprzysiężeniu Trumpa na 45. prezydenta USA 20 stycznia, “zrobi wszystko co może, by Kubańczycy mogli w końcu rozpocząć drogę ku dobrobytowi i wolności”. Podziękował też Amerykanom kubańskiego pochodzenia, którzy głosowali na niego w wyborach prezydenckich 8 listopada. Kilka godzin wcześniej Trump zareagował na śmierć Castro także na Twitterze, pisząc krótko: “Zmarł Fidel Castro!”. Oświadczenie republikańskiego prezydenta elekta zdecydowanie różni się w tonie i treści od tego, które opublikował nieco wcześniej obecny prezydent USA, Demokrata Barack Obama. W przeciwieństwie do Trumpa, Obama powstrzymał się od krytyki Fidela Castro, zaznaczając, że oceni go historia. Wielu Republikanów – w tym zwłaszcza politycy kubańskiego pochodzenia, jak senatorowie Marco Rubio czy Ted Cruz – krytykowało Obamę za zakończenie trwającej ponad 50 lat polityki izolacji Kuby i zapoczątkowanie w grudniu 2014 roku normalizacji stosunków z wyspą rządzoną obecnie przez brata Fidela, Raula Castro. Z Waszyngtonu Inga Czerny (PAP) 
