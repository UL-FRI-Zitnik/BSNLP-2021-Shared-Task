64
pl

http://www.reo.pl/wiadomosci/donald-trump-predzej-zaszkodzi-niz-pomoze-weglowi-pbtzqL
Wiadomości - Donald Trump prędzej zaszkodzi, niż pomoże węglowi
Donald Trump prędzej zaszkodzi, niż pomoże węglowi 25.11.2016 Prezydent elekt USA Donald Trump po wygranych wyborach nie zmienił się, jeśli chodzi o zdolność do zmienności poglądów. O porozumieniu klimatycznym, którego odrzucenie zapowiadał w kampanii, mówi teraz, że musi się nad nim zastanowić. A sektorowi węglowemu, który obiecywał uratować, może szybciej zaszkodzić niż jakoś pomóc. Trump powszechnie uważany jest za wielkiego rzecznika potężnego rodzimego przemysłu wydobywczego. Za bardzo prawdopodobne uważa się, że jego przyszła administracja złagodzi pewne regulacje środowiskowe dla tego sektora. A to paradoksalnie może przypieczętować los górnictwa węgla, które w kampanii wyborczej Trump obiecywał ocalić. Dla węgla w USA przewaga konkurencyjna gazu zaczyna być coraz bardziej przytłaczająca. Jeżeli Trump złagodzi restrykcje środowiskowe, łatwiej będzie wydobywać również gaz. Czyli z poprawy sytuacji węgla nic nie wyjdzie, bo przewaga gazu nie zmieni się ani trochę. Być może Trump będzie chciał przeforsować jakieś ulgi podatkowe dla elektrowni węglowych. Ale zdaniem wielu analityków, bez drastycznego skoku popytu amerykański węgiel jest tak czy inaczej skazany na wymarcie. A wielkich inwestorów jak JPMorgan Chase czy Bank of America, którzy przestali finansować węglowy biznes, nowy prezydent raczej nie przekona do zmiany tego podejścia. Zresztą amerykańskie górnictwo węgla kamiennego jest dziś tylko cieniem dawnej potęgi. Co prawda cały sektor, włącznie z energetyką węglową, to około pół miliona pracowników, ale według danych Departamentu Energii samych górników zostało niewiele ponad 50 tys. Dla porównania energetyka wiatrowa zatrudnia 77 tys. ludzi. A liczba miejsc pracy w sektorze fotowoltaiki błyskawicznie przyrasta i przekracza już 300 tys. Jest jeszcze problem ostatniego wielkiego przedsięwzięcia Obamy – Clean Power Plan. Czyli pierwszych w historii federalnych norm emisji, które w powszchnej opinii, w ciągu 10 lat zakończą żywot niemal wszystkich elektrowni węglowych w USA. Zaskarżony przez prawie 30 stanów CPP utknął w sądzie. Trump zapowiadał oczywiście, że doprowadzi do obalenia planu, ale nie jest to takie proste, a przede wszystkim nie będzie szybkie. Do zakończenia batalii sądowej, która z pewnością oprze się o Sąd Najwyższy minie sporo czasu. Teoretycznie nowa administracja może wstrzymać proces sądowy i przerobić przepisy, które jej się nie podobają. Tylko, że w amerykańskim systemie zajmie to lata. Po ostatnim wyroku CPP, nawet okrojony, stanie się prawem i znów potrzeba mnóstwo czasu oraz dobrego uzasadnienia, aby go zmienić. Najszybszą ścieżką byłoby uchwalenie specjalnej ustawy, „uśmiercającej” plan. To możliwe, ale tak czy inaczej trzeba poczekać na wyrok. Z punktu widzenia firm energetycznych, to miesiące albo i lata niepewności co do przyszłości ich elektrowni węglowych. Wiele z nich zapewne dojdzie do wniosku, że zamiast drżeć o wynik batalii o CPP, mniejszym ryzykiem będzie taką elektrownię zamknąć i przerzucić się na gaz. Pozostaje jeszcze stosunek Trumpa do OZE. W kampanii deklarował, że zawsze twierdził, iż nie są one rozwiązaniem. W ostatnim, głośnym wywiadzie dla „New York Timesa” pastwił się nad wiatrakami, zabijającymi ptaki i wymagającymim ciągłych subsydiów, których on nie chce wypłacać. Przy okazji rozminął się z prawdą, twierdząc, że wszystkie wiatraki w Ameryce pochodzą z importu. Wytknięto mu natychmiast, że np. GE produkuje turbiny na miejscu, ale nie zrobiło to żadnego wrażenia. Na określenie stosunku nowej administracji do OZE trzeba będzie więc poczekać. Przy czym nie jest powiedziane, że nowy prezydent nie zmieni zdania i nie stanie się entuzjastą energii odnawialnej. Dobrze zorientowani w temacie podsuwają już nawet argument, jakim Trump mógłby wytłumaczyć zmianę poglądów – w końcu OZE produkują energię w oparciu o lokalne, amerykańskie – a nie importowane – zasoby. Wojciech Krzyczkowski 
