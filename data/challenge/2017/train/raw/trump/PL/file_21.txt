21
pl

http://cooltura.co.uk/wiadomosci.html?id=6969&t=donald-trump-szansa-dla-polski
Donald Trump. Szansa dla Polski? - Cooltura
I tu nie koniec. W ostatnim tygodniu zwyciężyli w wyborach nowi prorosyjscy prezydenci w Bułgarii i Mołdawii. Szykują się do wyborów następne z kolei tuzy radykalnej prawicy, czyli Norbert Hofer w Austrii, Marine Le Pen we Francji, a w nadchodzącym referendum we Włoszech grozi rezygnacja obecnego rządu. Co nie znaczy, że każde zwycięstwo prawicowych radykałów jest przesądzone. Lecz wyraźnie obecne wartości, które były podstawą ustrojów państw zamożniejszych i wyraźnym modelem dla rozwijających się państw w Azji, Ameryce Południowej i Afryce, teraz stoją przed znakiem zapytania. Wiemy już, że Donald Trump nie jest jakimś ideologiem prawicy. Jest raczej cynicznym oportunistą, który kieruje się przede wszystkiem wiarą w swój własny geniusz. Nie znosi krytyki, ale da się skusić pochlebcom, nawet tym na Kremlu. Jednak trzeba się liczyć z tym, że w jakimś stopniu swoje przyrzeczenia wyborcze Trump będzie chciał spełnić. Na pierwszym planie jest sprawa „America first” w polityce gospodarczej i militarnej. Trump wierzy w selektywny protekcjonizm gospodarczy. Chce renegocjacji układu wolnego handlu z Kanadą i Meksykiem, narzucić cło 35% na produkty z Meksyku i 45% na produkty z Chin. Podważa równocześnie zasadniczy artykuł 5. karty NATO, w którym mówi się o automatycznym staniu w obronie członka, który zostanie zaatakowany. Trudno o bardziej skrajny skręt w polityce międzynarodowej, a szczególnie wobec Chin, której niemalże wypowiada wojnę handlową i wobec Rosji, w stronę której sygnalizuje chęć osłabienia NATO i przekazania jej wolnej ręki w Syrii i na Ukrainie. I tu nie kończy się jego radykalizm. Zapowiada wydalenie 3 milionów Meksykanów i innych nielegalnych imigrantów z południa; wycofanie się USA od finansowania walki z globalnym ociepleniem (w które nie wierzy); wprowadzenie nowych sędziów w Sądzie Najwyższym, którzy wzmocnią prawa do posiadania broni i zmniejszą prawa do aborcji; obniżenie podatków od dochodu; likwidację podatków spadkowych; obcięcie podatków dla firm i wprowadzenie masowych inwestycji infrastrukturalnych, które jeszcze bardziej zadłużą Stany Zjednoczone. Zapowiedział też likwidację reform prezydenta Obamy w służbie zdrowia, choć w tej sprawie już dwukrotnie zmienił zdanie od czasu wyborów. Efekt tych zmian na gospodarkę i na bezpieczeństwo na skali światowej będzie piorunujące, nawet jeżeli wykona tylko część swojego mandatu wyborczego. Przywódcy europejscy zareagowali źle na tę zmianę wiatru z Ameryki. Prezes Komisji Jean-Claude Juncker oświadczył, że „musimy nauczyć prezydenta Trumpa czym jest i jak pracuje Europa, bo jego poglądy mogą podważyć stosunki USA-EU fundamentalnie i strukturalnie”. Angela Merkel potwierdziła, że może być współpraca, ale tylko „na zasadach szanowania wspólnych wartości demokracji, wolności, szacunku dla prawa i szacunku dla człowieka, niezależnie od pochodzenia, koloru skóry, wiary, płci, orientacji seksualnej czy poglądów politycznych”. Theresa May stwierdziła, że współpraca może być tylko na zasadach wolnego handlu międzynarodowego. Gianni Pittella, przywódca socjalistów w Parlamencie Europejskim, określił Trumpa jako „wykaz wirusa, który rozpościera się w Stanach i w Europie. UE winna być przeciwciałem tego wirusa”. Lider liberałów Guy Verhofstadt wyraźnie żałował, że nie wygrała Hillary Clinton, jako pierwsza kobieta prezydent, z którą Europa dobrze by współpracowała. Dla większości przywódców państw unijnych zwycięstwo Trumpa było nieprzewidzianym szokiem, tak jak w czerwcu nieprzewidzianym szokiem był wynik referendum w Wielkiej Brytanii. Lecz to samo zaślepienie przywódców europejskich świadczy, jak bardzo żyją w swoim hermetycznym świecie, bez świadomości tego, jak bardzo ich ideały i cele polityczne przestały być realne dla ich własnych obywateli. Ich odpowiedzią na Brexit było dalsze zatwierdzenie błędnej polityki monetarnej wobec euro i utrzymanie zasady wolnego poruszania się obywateli unijnych, a zarazem wprowadzenie koncepcji wspólnej armii europejskiej, która właściwie jest zaprzeczeniem istnienia NATO i jakby uzasadnieniem krytyki nie tylko Trumpa, ale całego amerykańskiego establishmentu wojskowego wobec polityki bezpieczeństwa UE. Zwołano zebranie europejskich ministrów spraw zagranicznych, które zresztą Wielka Brytania, Francja i Węgry zbojkotowały, aby uzgodnić wspólny front wobec nadchodzących zmian w polityce amerykańskiej. Skończyło się uprzejmym zaproszeniem dla Trumpa, aby przyjechał do Brukseli. Jeśli przywódcy europejscy myślą, że Trump będzie chciał słuchać ich wywodów na temat zmian klimatycznych czy przewagi wolnego handlu międzynarodowego, czy konieczności dalszego przyjmowania uchodźców, to się grubo mylą. Trump już to wszystko raz wysłuchał, a jednak przeciwników pokonał. W sprawie NATO Trump jest wciąż jeszcze ambiwalentny. Nie spisał tej instytucji jeszcze na straty, choć kwestionował jej skuteczność i słusznie narzekał, że wiele zamożnych państw w Europie i w Azji poszukuje ochrony ze strony Ameryki, a nie są gotowi za to należycie zapłacić. Putin też kusi. Chce przekonać Trumpa, że czas już uznać prawo Rosji do Krymu i do wschodniej Ukrainy, do zniesienia sankcji przeciw Rosji i do wprowadzenia pasa zdemilitaryzowanego między NATO a Rosją. Trump osobiście chciałby załatwić taką umowę. Sprawa jest na ostrzu noża. Ale trzeba przyznać, że główni nowi doradcy Trumpa z Partii Republikańskiej, jak Reince Priebus czy Rudy Giuliani, mają bardziej sceptyczne nastawienie do Putina. Rząd Polski też był zaszokowany zwycięstwem Donalda Trumpa, choć wielu zwolenników rządu, jak Ryszard Czarnecki, wyraźnie było zadowolonych. „Ci, którzy straszą Trumpem”, chełpi się Czarnecki, „to ci sami ludzie, którzy straszą Jarosławem Kaczyńskim i PiS-em”. Minister Waszczykowski wyraził słuszne obawy, co do rzetelności zaangażowania prezydenta-elekta w obronę wschodniej flanki NATO. Ale tu właśnie leży szansa dla Polski. Obecny rząd Polski, jako czarna owca Europy, chyba najszybciej będzie mógł się dogadać z Trumpem, czarną owcą Ameryki. Polska płaci należną kwotę 2% budżetu państwowego na wydatki obronne (co Trump sam przyznał na spotkaniu z Kongresem Polonii Amerykańskiej w Chicago), ma poglądy zgodne z Trumpem w sprawie protekcjonizmu gospodarczego, zmian klimatycznych, groźbą najazdu uchodźców, a szczególnie muzułmańskich, czy ochrony życia poczętego. Polska nie ma zamiaru w tych sprawach pouczać Trumpa jakkolwiek, a wystarczy jej tylko koncentrować się na sprawach bezpieczeństwa i najwyżej jeszcze na możliwości wyjazdów bezwizowych Polaków do USA. I dlatego w tych sprawach Trump będzie chętniej słuchał wypowiedzi polityków polskich raczej niż przedstawicieli innych państw europejskich. Możliwe że to znów Polska będzie miała szansę przemówić skutecznie w imieniu obronności nie tylko własnej, ale całej Europy, choć będzie to ciężka pigułka do przełknięcia dla demokratycznych przeciwników PiS-u, zarówno w Polsce, jak i za granicą. « Tekst ukazał się również w londyńskim „Tygodniu Polskim”.


