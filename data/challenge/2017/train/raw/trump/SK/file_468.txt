468
sk
2016-09-27T21:33:36+00:00
http://www.bodytalks.sk/donald-trump-vie-aj-pokojne-otvorene/
Donald Trump to vie aj pokojne a otvorene | Bodytalks
39. týždeň vo svete s BodyTalks. Muž známy agresívnymi gestami a výraznou, živou mimikou, je miláčikom analytikov body language. Je výkladnou skriňou prototypov gest. No tentokrát sa nám predstavil inak. Je toto skutočný Trump? Pri spoločnej modlitbe má otvorené dlane a ramená. Dokonca jednu ponúknutú ruku pevne uchopil až na predlaktí. Obaja aktéri sa tak ocitajú v intenzívnejšom kontakte. Tým všetkým jasne komunikuje: otváram sa, prijímam a žiadnemu dotyku ani požehnaniu sa nebránim. Tento deň bol pre politika úspešný. Viete prečo? Jeho posolstvá boli prijaté a dôkazom toho je moment plný podpory, ktorého sme svedkom. Vpustil do svojej osobnej zóny neznámych ľudí a nič z jeho reči tela nenaznačuje, že sa cíti byť ohrozený ich blízkosťou alebo názorovým nesúladom. Ak by to celé bola len hra a svoje okolie by skutočne neprijal, namiesto sklonenia hlavy by sa hrudníkom odťahoval vzad. Tiež by sa mu aktivizovali iné svaly na tvári. Zavreté viečka, vrásky na čele, napätie svalov okolo očí, nosa a úst naznačujú sústredenie. Modlitba je teda skutočná. Možno sa vo vnútri modlí za svoje víťazstvo, ktovie. Vzájomná podpora vo vašich životoch. Oporu prijímajte aj rozdávajte bez pochybností. Sme totiž nielen bytosti fyzické a psychické, ale aj vzťahové a navzájom sa potrebujeme. To nie je prejavom slabošstva, ale základný princíp bytia. Prajem vám veľmi sociálny zvyšok týždňa!

Som odborníčka na neverbálnu komunikáciu. Za viac než 20 rokov praxe som vyvinula vlastnú metodiku VEDOMÁ REČ TELA. V jej rámci pracujem s autenticitou: ľudí nenaprávam, vediem ich k tomu, aby rečou tela vyjadril to, čo chcú a zároveň ostali sami sebou. Ak máte otázky k reči tela vás či niekoho iného, napíšte mi.


