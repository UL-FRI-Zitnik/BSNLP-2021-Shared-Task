425
sk

http://www.24hod.sk/donald-trump-zrejme-stravi-vianoce-na-floride-cl482148.html
Donald Trump zrejme strávi Vianoce na Floride - 24hod.sk
Washington 16. decembra (TASR) - Nastávajúci prezident Spojených štátov Donald Trump zrejme strávi vianočné sviatky v známom letovisku Palm Beach na Floride. Myslia si to viaceré floridské médiá.

Pobrežná stráž na Floride totiž vyhlásila od dnes 16. decembra do 3. januára bezpečnostnú zónu v okolí Mar-a-Lago Club, Trumpovho sídla v Palm Beach. Trump tam strávil aj Deň vďakyvzdania a bezpečnostné opatrenia boli vtedy podobné. Floridské médiá si preto tipujú, že budúci prezident tam zavíta znovu. Noviny vyšli vo štvrtok s titulkami ako: "Donald Trump by mohol stráviť Vianoce v Palm Beach", "Strávi Trump Vianoce v Palm Beach?" "Začína to vyzerať, že nastávajúci prezident Trump strávi sviatky v Palm Beach" či "Nastávajúci prezident by tu mohol byť na sviatky". Pobrežná stráž novinárom neprezradila, pre koho bezpečnostné opatrenia zaviedla. Uviedla len, že sú "nevyhnutné na ochranu VIP a sprevádzajúcich osôb, verejnosti a okolitých vôd pred teroristickými činmi, sabotážou a inými podvratnými činmi". Narušenie bezpečnostnej zóny môže mať za následok pokutu 88.000 dolárov, alebo aj väzenie na maximálne 12 rokov. Donald Trump na Floridu dnes skutočne cestuje, a to na ďakovné zhromaždenie do Orlanda. V sobotu má rovnaké podujatie v štáte Alabama. Zatiaľ neprezradil, či sa odtiaľ vráti na Floridu, respektíve, kde plánuje stráviť Vianoce. Pobrežné mesto Palm Beach je obľúbenou dovolenkovou destináciou a na Floride je teraz hlavná turistická sezóna. Honosné historické sídlo Mar-a-Lago má vyše sto izieb a Donald Trump ho kúpil v roku 1985 za údajne sedem miliónov dolárov. Potom ho zrenovoval a dnes je podľa magazínu Fortune okázalým palácom s hodnotou 200 miliónov dolárov. Jeho súčasťou je aj privátny klub a kúpele, ktoré Tumpovi vlani zarobili 15,6 milióna dolárov. Denník New York Times prirovnal Mar-a-Lago k Versailles a vláda ho vyhlásila za národnú historickú pamiatku. Zdroj: Teraz.sk , spravodajský portál tlačovej agentúry


