452
sk

http://www.noveslovo.sk/prispevok-v-blogu/Buduci_USA_prezident_Donald_Trump_je_polovicny_Nemec_Ma_korene_pri_Ryne
Budúci? USA prezident Donald Trump je polovičný Nemec. Má korene pri Rýne | noveslovo.sk
Navštívil som dedinku, kde sa narodili starí rodičia Donalda Trumpa - Elisabeth a Friedrich Trump. Nie je však v USA, ako by si myslel takmer každý Európan. Leží len niekoľko kilometrov od Rýna, na úpätí nádherného rozľahlého pohoria Pfälzerwald (Falcká vrchovina, 1600 km štvorc., najväčšia celoplošne zalesnená vrchovina Nemecka), ktoré veľmi rád navštevoval a poľoval tam už slávny franský kráľ, Karol Veľký - otec Európy, ako ho označujú Nemci - v ôsmom storočí. Volá sa Kallstadt a nachádza sa v známej nemeckej vinárskej oblasti, len 18 kilometrov od Ludwigshafenu, druhého najväčšieho mesta Porýnia-Falcka. Je to veľmi malebná svojrázna dedinka, kde žije 1 200 ľudí. Ak by neexistoval Kallstadt, tak by Amerika bola ostala bez svojho absolútneho unikátu, ako možného budúceho prezidenta USA - Donalda Trumpa, muža, ktorý miluje krásu slovanských žien a ktorý má len slová opovrhovania pre Angelu Merkel. V súčasnosti je ženatý so Slovinkou Melániou, ktorá sa narodila v roku 1970 v Sevnici a v Ľubľani študovala architektúru. Neskôr odišla ako modelka do USA. Ak sa Trump stane prezidentom USA, tak bude prvou americkou First Lady, ktorá sa nenarodila v Amerike. Dedinku pod najúchvatnejšími horami Falcka mal veľmi rád aj dlhoročný kancelár, Helmut Kohl, rodák z Ludwigshafenu, ktorý tam často chodieval, veď zo svojho domu v Oggersheime to mal len na skok. A dedinčanom z Kallstadtu sa veľmi páčilo, že hovoril s nimi v ich ťažko zrozumiteľnom dialekte. Dozvedel som sa od miestnych ľudí, že napríklad Trumpovo meno v ňom znie Drumb. Samozrejme, že o svojom svetoznámom "Drumbovi" vie každý v Kallstadte a všetci sú na neho hrdí, aj keď nie každý to otvorene prizná. Každý ale otvorene povie, že by bolo obrovskou poctou pre dedinu, keby ich niekedy v budúcnosti prišiel ich slávny "krajan" navštíviť a pozrel si miesto, kde má svoje korene a z ktorého jeho starý otec odchádzal do USA chudobný ako kostolná myš. Donald Trump v Kallstadte nikdy nebol, za to tam ale bol pred rokmi na návšteve jeden jeho blízky príbuzný z USA. Migračná historka Friedricha Trumpa z dedinky Kallstadt sa začala v roku 1885. Treba podčiarknuť, že zdravú drzosť, odvahu k riziku, priebojnosť a nebojácnosť musel jeho vnuk Donald zdediť od svojho nemeckého starého otca. Ten vyrazil len ako 16-ročný, celkom na vlastnú päsť, v jedno skoré ráno na ďalekú cestu, len sám, do ďalekej Ameriky. Ako sa dostal z Hamburgu loďou až do New Yorku, či mal odniekiaľ na drahý lístok alebo sa dal najať na loď ako Schiffsjunge - plavčík - to ostalo tajomstvom aj v Kallstadte. Jeden jeho príbuzný z falckej dedinky však vie, že v New Yorku sa začal prebíjať najprv ako pomocník holiča, aby už o niekoľko rokov bol šéfom malého hotela na západnom pobreží USA. K prvým väčším peniazom prišiel už ako tridsaťročný medzi zlatokopmi na rieke Yukon, kde si otvoril lokál, ktorý mu veľmi vynášal. Svoje peniaze investoval úspešne do pozemkov v Manhattane, ktoré boli v tom čase takmer zadarmo. Po rokoch však ich ceny doslova vystrelili do závratných výšok, To bol základ obrovského bohatstva rodiny Trumpov a dnes tam stoja aj palácové stavby miliardára Donalda Trumpa. Friedricha Trumpa to však po čase ťahalo domov, do rodnej dedinky pod horami, kde sa rodilo skvelé falcké víno. Ale predovšetkým chcel videť svoju Jugendliebe, krásnu Elisabeth, ktorá bola ešte slobodná a s ktorou si písal. Krátko po návrate si ju vzal za ženu. Ona chcela ostať doma, ale Friedrich nesmel. Kráľovstvo Bayern, kam vtedy patril Kallstadt, vyhlásil jeho občianstvo za neplatné, lebo emigroval do USA. Mladomanželia napokon po mesiaci odišli za oceán. Po niekoľkých rokoch však Friedrich ochorel a zomrel. Elisabeth sa už viac nevydala. Založila si Immobilien-firmu E.Trump § Son, základ neskoršieho obrovského finančného impéria Donalda Trumpa. To je v krátkosti story o Donaldovi Trumpovi a o jeho neuveriteľnom vzostupe k obrovskému bohatstvu i k politickej moci. Možno sa na to pozerať akokoľvek, ale v každom prípade to hodnotím ako neobyčajný výkon a prirovnávam ho k chudobnému gréckemu chlapcovi, menom Aristoteles Onassis, ktorý sa v USA stal podobne jedným z nabohatších ľudí na svete. Po tom, ako som sa v Kallstadte dozvedel mnoho o pôvode a živote Donalda Trumpa - z čoho som tu napísal len niečo - tak mám pre neho oveľa viac sympatíí, ako som mal predtým. A ak sa bude rozhodovať len medzi ním a Hillary Clinton, tak jednoznačne budem držať palce jemu. A v Kallstadte tak budú robiť všetci.

Som spisovateľ a publicista. V SR som vydal 19 kníh a mnoho rôznych článkov, publikoval som aj v Nemecku a v iných západných krajinách. Moja literárna tvorba sa vyznačuje veľkou rôznorodosťou literárneho žánru. Na Slovensku som mal vlastnú edíciu o kozme, vyšli mi tam dva dvojdielne historické romány (téma starý Egypt a Veľká Morava), psychologický román, póezia, kniha o najväčších génioch západnej civilizácie i knihy politicko-filozofickej faktografie. Moja prvá kniha Tajomstvá a proroctvá kozmu vyšla v roku 1993. V roku 2005 som ukončil publikovanie kníh v SR dielom Kozmos, duch a vedomie. V roku 2006 som dostal veľmi atraktívnu ponuku z Južnej Ameriky (kde som ako mladý muž prežil niekoľko rokov a vybudoval si výborné kontakty i pevné priateľstvá) a od toho roku vychádzajú všetky moje ďalšie publikácie v hojnom počte už len tam. V súčasnosti vediem v Nemecku Juhoamericke tlačové centrum.


