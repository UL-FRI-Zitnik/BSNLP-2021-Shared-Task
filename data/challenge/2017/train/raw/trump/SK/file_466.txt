466
sk
2016-01-21 00:16:00
http://www.pcrevue.sk/a/Donald-Trump-chce-donutit-Apple-preniest-spat-vyrobu-do-USA
PC Revue | Donald Trump chce donútiť Apple preniesť späť výrobu do USA
Donald Trump chce donútiť Apple preniesť späť výrobu do USA. Apple pred niekoľkými presunul značnú časť svojej výroby za hranice USA, a to zrejme navždy. V roku 2011 sa Steve Jobs vyjadril, že „tieto pracovné miesta sa už nevrátia". No miliardár Donald Trump si myslí, že sa mu ich podarí dostať späť. Vo svojom nedávnom prejave na Liberty University dosť pritvrdil svoju rétoriku, keď hovoril o vytváraní budúcich pracovných miest. „Máme v tejto krajine úžasných ľudí: inteligentných, znalých a energických... Prinútime Apple začať vyrábať tie jeho čertovské počítače a veci v tejto krajine, a nie v iných." Pravda, Donald Trump nemôže len tak otočiť vypínačom, aby sa niečo také stalo. Už pred viacerými rokmi navrhoval, aby Apple preniesol svoju výrobu zasa domov. Už v kampani pred prezidentskými voľbami v roku 2012 sa vyjadril, že by bola „veľká vec", keby CEO Applu Tim Cook začal stavať továrne v USA. Nie je vylúčené, že vedúca technologická spoločnosť vytvorí pracovné miesta vo výrobe aj doma. Napríklad v roku 2013 preniesla späť do Spojených štátov výrobu počítačov Mac. Apple je však závislý od medzinárodných dodávateľských reťazcov a osvedčených zahraničných výrobcov. Vzdať sa ich by pre spoločnosť znamenalo vzdať sa svojich ziskov. A na to by bolo treba oveľa viac ako len ostré slová Donalda Trumpa.


