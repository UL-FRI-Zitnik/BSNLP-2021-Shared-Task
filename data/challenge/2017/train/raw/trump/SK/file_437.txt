437
sk

http://www.info.sk/sprava/123302/vitazom-americkych-prezidentskych-volieb-sa-stal-donald-trump/
Víťazom amerických prezidentských volieb sa stal Donald Trump | Info.sk
Víťazom amerických prezidentských volieb sa stal republikánsky prezidentský kandidát Donald Trump. Porazil svoju demokratickú protikandidátku Hillary Clintonovú. Informovala o tom dnes agentúra AP. Trump sa stal víťazom po tom, ako podľa priebežne zverejňovaných výsledkov získal aj hlasy desiatich voliteľov v štáte Wisconsin, čo spolu s ďalšími ziskami znamená, že presiahol hranicu 270 voliteľov. Tí majú zvolenie newyorského magnáta potvrdiť 19. decembra, na čo bude môcť Trump 20. januára vystriedať v Bielom dome dosluhujúceho Baracka Obamu. Kandidátka Demokratickej strany na post prezidenta USA Hillary Clintonová zatelefonovala dnes svojmu republikánskemu súperovi Donaldovi Trumpovi, pričom priznala porážku v utorkových prezidentských voľbách. Informovala o tom spravodajská stanica CNN. Republikán Donald Trump bude v poradí 45. prezidentom USA. PREZIDENT: Blahoželám Donaldovi Trumpovi k víťazstvu vo voľbách. Blahoželám Donaldovi Trumpovi k víťazstvu vo voľbách. Takto reagoval slovenský prezident Andrej Kiska na informáciu o tom, že 45. americkým prezidentom bude republikánsky kandidát Donald Trump. "Spojené štáty sú dôležitý partner a spojenec Slovenska aj Európskej únie a považujem za dôležité, že to tak zostane aj v budúcnosti," dodal prezident Kiska. PROFIL DONALDA TRUMPA.

Americký podnikateľ, realitný investor a televízna osobnosť Donald Trump kandidoval na post prezidenta Spojených štátov vo voľbách 2016 za Republikánsku stranu. Je predsedom a generálnym riaditeľom spoločnosti Trump Organization je tiež zakladateľom firmy Trump Entertainment Resorts, podnikajúcej v oblasti kasín a siete hotelov po celom svete. Republikán kandidujúci pod heslom "Urobme Ameriku opäť veľkou" je politickým nováčikom, ktorý nikdy nezastával nijakú politickú funkciu. Napriek početným slovným útokom, urážkam a chybám v úsudku počas kampane skončil s veľkým náskokom na čele pôvodne 17-člennej skupiny uchádzačov o republikánsku prezidentskú nomináciu. Donald Trump sa narodil 14. júna 1946 v newyorskej štvrti Queens ako štvrté z piatich detí. Ako 13-ročného ho poslali do vojenskej školy, ktorá mala usmerniť jeho neutíchajúcu energiu. Popri získavaní akademického vzdelania zbieral i úspechy v športe: hral v univerzitnom futbalovom aj basketbalovom tíme. Neskôr študoval na Fordhamskej univerzite, odtiaľ prešiel na Whartonovu školu pri Pensylvánskej univerzite, kde študoval ekonómiu. Po promócii v roku 1968 nastúpil do otcovej firmy obchodujúcej s nehnuteľnosťami. V roku 1974 sa stal jej riaditeľom a pomenoval ju Trump Organization. Následne investoval do hotelov, kasín a luxusných bytov. Jeho majetok dosiahol miliardovú hodnotu vďaka rozličným podnikateľským aktivitám, ktoré zahŕňali napríklad súťaže krásy (Miss Universe), úspešnú televíznu realitnú šou Apprentice či autorstvo viacerých predávaných kníh, v ktorých radí, ako dosiahnuť úspech v živote a podnikaní. Má tiež vlastnú značku luxusného nábytku i oblečenia. Jeho podnikateľské projekty však neboli vždy bezproblémové - má za sebou štyri bankroty, ale vždy sa mu podarilo podnikanie reštrukturalizovať. V rokoch 1977-1991 bol Donald Trump ženatý s českou emigrantkou Ivanou Zelníčkovou, s ktorou má synov Donalda (1977) a Erica (1984) a dcéru Ivanku (1981). Jeho druhou manželkou bola v rokoch 19931999 Marla Maplesová - z tohto manželstva sa narodila dcéra Tiffany (1993). Od roku 2005 je Trump ženatý s Melaniou Knaussovou, s ktorou má syna Barrona (2006). Kontroverzný Newyorčan Donald Trump má od roku 2007 svoju hviezdu na hollywoodskom Chodníku slávy, ktorú mu v októbri 2016 poškodil kladivom a krompáčom vandal. Trump bol dvakrát za spomínanú šou Apprentice nominovaný na cenu Emmy (2004, 2005). O možnej kandidatúre na šéfa Bieleho domu hovoril viac ako desať rokov. Svoju kandidatúru na post prezidenta USA za Republikánsku stranu oznámil v júni 2015. V priebehu roka postupne získaval popularitu v prieskumoch, keď otvoril témy ako múr na hranici s Mexikom, ilegálna imigrácia všeobecne alebo dočasný zákaz imigrácie moslimov do USA. Okrem toho sľúbil znížiť dane a zreformovať zdravotníctvo a školstvo.


