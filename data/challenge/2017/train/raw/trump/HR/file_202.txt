202
hr

http://www.vijesti.rtl.hr/novosti/svijet/2028969/donald-trump-osvojio-glasove-izbornog-kolegija-nekoliko-elektora-promijenilo-stranu/
Donald Trump osvojio glasove Izbornog kolegija: nekoliko elektora promijenilo stranu 
        
Trump je bez problema dobio više od 270 glasova, premda je čak šest elektora iznevjerilo tradiciju i glasovalo protiv 'instrukcija' svoje savezne države. Republikanac Donald Trump dobio je u ponedjeljak većinu glasova američkog Izbornog kolegija i time i formalno pobijedio na američkim predsjedničkim izborima održanim 8. studenoga. Trump je bez problema dobio više od 270 glasova potrebnih za pobjedu, premda je čak šest elektora iznevjerilo tradiciju i glasovalo protiv "instrukcija" svoje savezne države, što je najveći broj "nevjernih elektora" u više od stotinu godina. Američki elektori, njih 538, u ponedjeljak su glasovali u svojim saveznim državama za novog, 45. američkog predsjednika. Glasovanje je inače formalnost, no ove godine pod posebnim je povećalom javnosti nakon što su neki demokrati pozvali elektore da promijene mišljenje i podrže Clinton, koja je na izborima osvojila gotovo 2,9 milijuna glasova više od svog protivnika, izabranog američkog predsjednika Trumpa, ali je ipak izgubila zbog izbornog sustava po kojem je Trump osvojio više elektora. Dio demokratskih aktivista nadao se da će uvjeriti republikanske elektore da daju svoj glas Clinton, no na kraju je, međutim, više demokrata nego republikanaca promijenilo stranu. Najmanje četiri demokratska elektora, čija je stranačka predsjednička kandidatkinja bila Clinton, svoje su glasove na Izbornom kolegiju dala nekome drugome, dok su dva republikanska elektora "iznevjerila" Trumpa. Trojica demokratskih disidenata iz države Washington glasovala su za Colina Powella , bivšeg republikanskog državnog tajnika. U Maineu, demokratski elektor David Bright svoj je glas dao senatoru Bernieju Sandersu iz Vermonta, Clintoninu suparniku za stranačku nominaciju. Time su naglasili postojanje dubokih podjela unutar stranke i učinkovito srezali sve nade nekih aktivista u obrat prema scenariju u kojemu bi se neki od Trumpovih republikanaca mogli u posljednji trenutak predomisliti i podržati Clinton. Odluka šestero elektora da promijene stranu predstavlja rijedak iskorak od tradicije – a u mnogim državama i zakonske obveze – glasovanja na Izbornome kolegiju prema izbornom rezultatu kandidata u toj državi. Prema podacima organizacije Fairvote.org, riječ je o najvećem broju elektora koji su odlučili ne podržati kandidata svoje stranke još od 1872., kada 63 demokratska elektora nisu glasovala za svog stranačkog kandidata Horacea Greeleyja , koji je umro nakon izbora ali prije sazivanja Izbornog kolegija. Pobijedio je republikanac Ulysses S. Grant. Nakon što su prebrojani gotovo svi glasovi, Trump je osvojio 304 elektorska glasa, a Clinton 224, što Trumpu i formalno osigurava ulazak u Bijelu kuću - newyorški biznismen u fotelju 45. predsjednika Sjedinjenih Država trebao bi zasjesti 20. siječnja 2017. Iako je osvojila gotovo 2,9 milijuna glasova više od Trumpa, Clinton je ipak izgubila izbore zbog izbornog sustava po kojemu je Trump osvojio više elektora. To je izazvalo brojne polemike oko uloge Izbornog kolegija uspostavljenog 1787. Da bi bio potvrđen, kandidat mora prikupiti 270 glasova elektora. Glasovi Izbornog kolegija službeno će se prebrojavati na zajedničkom zasjedanju 6. siječnja, dva tjedna prije inauguracije.


