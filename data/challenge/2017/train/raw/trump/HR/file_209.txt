209
hr
2016-09-07T08:52:19+00:00
http://www.ravnododna.com/amy-schumer-napustit-cu-zemlju-ako-donald-trump-bude-izabran-za-predsjednika/
Ravno Do Dna  Amy Schumer: Napustit ću zemlju ako Donald Trump bude izabran za predsjednika
“Moj će se nastup promijeniti jer ću morati naučiti španjolski, budući da ću se preseliti u Španjolsku, ili već negdje. Ne mogu pojmiti da bi Trump mogao pobijediti, to je prenenormalno”, rekla je Amy Schumer, te dodala kako je demokratska kandidatkinja Hillary Clinton nepravedno kritizirana. “Nisam još razgovarala s nekim tko ne voli Hillary, a da je imao nešto smisleno za reći. Mislim da ju napadaju zato što nije onakva kakvu oni zamišljaju da bi žena trebala biti. Ljute se na nju što ne peče kolačiće, ne sviđa im se kako se odijeva i kako govori. Sve im je važnije od teme kakva bi ona bila kao predsjednica”, negodovala je Schumer u razgovoru za BBC Newsnight. Glumica je u intervjuu rekla i da joj je ugodno što ju se predstavlja kao feministicu i komičarku, objasnivši što za nju znači feminizam.

“To znači samo ravnopravnost za žene. Ali mislim da ta riječ ima različito značenje za različite ljude. Znaju me pitati: ti nisi feministica, zar ne?… Pa naravno da jesam. Naravno da želim jednaka prava za žene. Feminizam znači samo društvenu, političku i ekonomsku jednakost za žene. Jako se ugodno osjećam kada o sebi govorim kao o komičarki i feministici, jer to su dvije riječi koje me potpuno definiraju”, objasnila je Schumer. Prošloga tjedna na nastupu u Švedskoj Schumer je, nakon seksističkih povika jednog gledatelja koji joj je doviknuo “pokaži nam sise”, prekinula nastup kako bi identificirala seksistu i objasnila mu da će biti izbačen ako nastavi s primitivnim upadicama. Ovo nije prvi puta da se Amy Schumer susrela sa seksizmom usmjerenim prema njoj osobno. U siječnju je tako prozvala tinejdžera koji je zbijao seksističke pošalice o njoj na Twitteru.


