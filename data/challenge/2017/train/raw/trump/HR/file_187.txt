187
hr

http://idesh.net/report/zanimljivosti/zasto-donald-trump-ne-smije-biti-iduci-americki-predsjednik/
Zašto Donald Trump ne smije biti idući američki predsjednik?  Idesh!
Možemo li usporediti njegovu kandidaturu s onom Siniše Vuce ili Miroslava Ćire Blaževića? Nikako. Vrijednost Donalda Trumpa je navodno 9 milijardi dolara – i za razliku od nekih prošlih hrvatskih kandidata, on je uvjeren da je njegovo predsjedništvo gotova stvar. Arogancija i neznanje inače dobro prolaze kod američke populacije, ali Obama je ubacio skromnost i cool, što Trump nikako nije. Sere li ga, sere. Ne poštuje nikakva pravila i zapravo bismo voljeli da dogura do debatnog dijela predsjedničke utrke jer bismo sigurno dobili jako puno citata ispunjenih neistinama koji bi nas nasmijavali do suza kad nam bude teško u životu. Glumac je, i to loš. Osvojio je Zlatnu malinu za najgoru sporednu ulogu u filmu Ghosts Can’t Do It . Koliko moraš biti nerazborit da prihvatiš ikakvu ulogu u ovom filmu? Više je bilo kratko pojavljivanje u pitanju, ali ako za kameo-ulogu dobiješ Zlatnu malinu, trebaš skočiti s Brooklyn Bridgea. SAD su već imale jednog lošeg glumca/predsjednika u liku Ronalda Reagana, sumnjamo da bi im se posrećilo i sa drugim. Vjeruje u vječnu ljubav. Svaki put kad se iznova oženi.

Čovjek je već u trećem braku. Prvo je oženio Čehinju Ivanu Zelničkovu, zatim američku “TV personality” Marlu Maples (s kojom je varao prvu ženu i koja ističe kako joj je daljnja rođakinja Heather Locklear), a kad ni to nije upalilo vratio se na europske žene i izabrao (srcem, naravno) Slovenku Melaniju Knavs. Ne kažemo da je potrebna vjernost da budete uspješan predsjednik (slučaj Clinton). No, ako stalno vijaš mlađe nećeš baš previše misliti na pravi posao – a to je ponovno stvaranje “najveće nacije na svijetu”. Da ne spominjemo moguće međunarodne skandale, s obzirom da je dokazao da voli “miješati”. Hodajući klišej. Služi se frazama “Amerika je najveća nacija na svijetu” . Od takvih klišeja nam se povraća, a još ne postoji vjerodostojan sustav mjerenja da odgovori na pitanje koja nacija je najveća na svijetu.

2012. je forsao priču kako ne vjeruje u Obamin rodni list koji jasno kaže da je Obama rođen u Honoluluu u saveznoj državi Havaji. Čak i kada su svi već odustali od te priče, Trump je toliko zakuhao situaciju da je Bijela kuća morala javno izdati Obamin rodni list. Čak i nakon tog poteza, Trump nije povjerovao u Obaminu nacionalnost. Neki analitičari rekoše kako je čitava buka zapravo Trumpov trud da se istakne za iduće izbore. Gle vraga! S razlogom nema podršku slavnih. Cher ga je na twitteru nazvala arogantnim i napornim šupkom egom veličine Texasa. Mislili smo da je cilj svih kandidata osvojiti naklonost slavnih osoba. Zvijezda je reality showa, a mi NE volimo takve zvijezde. Osim ako su Tironi. E, šta je s Tironijem? Trump je zvijezda reality showa “Apprentice” i to je razlog zbog kojeg većina Amera zna za njegovu tupeom vječno prekrivenu facu, ali čuti za nekoga i vjerovati u nekoga nije potpuno ista stvar. Hamdija je jedno vrijeme također bio popularan, ali to ne znači da bi bio dobar predsjednik. Biste li Pravim kućanicama New Jerseya dali ključeve Bijele kuće? Moramo dodati kako Trump od TV mreže dobiva plaću za svoj angažman u realityu. Djud, ti bi trebao plaćati sve svima koji se pojavljuju u toj grozoti od programa.

Tko ne koristi bankomat? Tijekom gostovanja u Late Nightu Conana O’Briena izjavio je kako nikad nije koristio bankomat. Mi ne vjerujemo ljudima koji nisu nikad čekali u redu, pogriješili pin triput ili bili u minusu. Poslovi bankrotiraju, a Trump je netaknut. Neki od njegovih brojnih poslova su bankrotirali, a on je i dalje netaknut i jedan je od 500 najbogatijih ljudi na svijetu prema Forbesu. Zašto neke svoje novce ne uloži u poslove kojima ne ide? Zato što ne mora. Najavom kandidature je ispao šu**k prema svima osim prema samome sebi. 16. lipnja je u Trump tornju najavio kako se kandidira za predsjednika , a u svom govoru je uspio uvrijediti gotovo svakoga. Za “susjede” Meksikance je izjavio da su silovatelji i šverceri droge, ali da su neki od njih i dobri ljudi. Kako bi pohvalio sebe istaknuo je da je prodao svoj dom “nekom Kinezu”. Svašta smijete reći ako imate toliko keša kao Donald. Nije zaboravio spomenuti koliko novaca ima i što je napravio dobro. One loše stvari je izostavio. Najvažnije od svega… Njegov glupi tupe.


