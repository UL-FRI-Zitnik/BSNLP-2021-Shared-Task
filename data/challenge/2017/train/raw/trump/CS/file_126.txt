126
cz

http://www.fio.sk/spravodajstvo/novinky-z-burzy-komentare/186675-zvitezil-donald-trump-diky-kampani-na-socialni-siti-twitter
Zvítězil Donald Trump díky kampani na sociální síti Twitter? | Fio banka
16.11.2016 15:05, TWTR. Pro agenturu Bloomberg analytik Adam Tiouririne zveřejnil zajímavou analýzu vývoje (ne)popularity Hillary Clintonové na sociální síti Twitter. Podle volebních průzkumů a pravděpodobnostních modelů se očekávalo vítězství Hillary Clinton. Rovněž finanční trhy očekávaly, že se prezidentkou stane Hillary Clintonová. Jiná situace byla na sociální síti Twitter. Zde Hillary Clintonová zaznamenávala v oblibě stabilní klesající trend, což mohlo být indikací budoucí prohry proti Donaldu Trumpovi. V roce 2016 Twitter zaznamenal více než 300 mil. tweetů, které zmiňovaly Clintonovou nebo Trumpa. Přičemž tweetů s Trumpem bylo dvakrát více než s Clintonovou. Oba kandidáti čelili nevídaným negativním výrokům, nicméně u sentimentu měl Trump výhodu. Donald Trump oznámil kandidaturu 16. června 2015 a od té doby 51 % tweetů bylo pozitivních. Hillary Clintonová oznámila kandidaturu 12. dubna 2015 a od té doby bylo 51 % tweetů negativních. Údaje jsou podle společnosti Brandwatch, která poskytuje analýzy dat sociálních sítí exkluzivně pro agenturu Bloomberg. Zajímavější je vývoj sentimentu u Clintonové, který se v průběhu času zhoršoval. Donald Trump na Twitteru vytrvale na Clintonovou útočil, což mohlo podpořit voliče Trumpa k psaní negativních tweetů zaměřených na Clintonovou. Rovněž se negativně projevily i uniklé obsahy emailů a fakt, že Clintonová byla vyšetřována FBI. Následující graf ukazuje vývoj sentimentu u Clintonové na sociální síti Twitter. Clintonová měla nejpozitivnější den 9. dubna, kdy uživatelé Twitteru zveřejnili 79 % tweetů, které byly hodnoceny jako pozitivní. Nejhorší den byl 9. ledna, kdy 75 % tweetů bylo hodnoceno jako negativních. Klouzavé průměry se užívají pro vyhlazení mezidenních změn. Právě 200denní klouzavý průměr ukazoval na klesající trend v podstatě po celý rok 2016. Tok dat na sociálních sítích je velice rychlý a analytici sociálních sítí pracují na algoritmech, které mohou shromažďovat miliony tweetů v konkrétním tématu. Poté by algoritmy hodnotily, zda tweety jsou pozitivní nebo negativní. Kupříkladu tweet „Hillary Clintonová je úžasná, ale Donald Trump je hrozný“ by byl hodnocen jako pozitivní tweet pro Clintonovou a negativní pro Trumpa. Na Twitteru se využívaly i hashtagy jako #ImWithHer nebo #TrumpTrain, které jsou specifické pro daného kandidáta. Filtr společnosti Brandwatch hodnotil 20 % tweetů jako pozitivní nebo negativní, zatímco zbytek jako neutrální. Trendy ve vývoji pozitivního nebo negativního sentimentu sledují i korporátní klienti jako Wal-Mart a Dell. 200denní klouzavý průměr se u Clintonové od 1. května nikdy neotočil do pozitivních hodnot. V březnu a začátkem dubna Clintonová zaznamenala sérii negativních dnů v době, kdy se v primárkách rozhodovalo, zda Demokraty povede Clintonová nebo Bernie Sanders. V této době Clintonová prohrála primárky ve státě Michigan a Wisconson, kde se nevylučovalo, že místní voliči se obrátí proti Clintonové v prezidentských volbách. Ve státě Michigan nakonec Donald Trump překvapivě zvítězil navzdory predikcím téměř všech průzkumů. Zajímavé je, že v srpnu, kdy Clintonové výrazně rostla podpora ve volebních průzkumech, byly pouze 3 dny s pozitivním sentimentem u tweetů. U Trumpa byla situace odlišná. Sentiment se u Trumpa v březnu a začátkem dubna propadl po prohře v primárkách ve státech Utah a Wisconsin. Nicméně po zbytek dubna a v květnu po výhře ve státech jako New York sentiment vystřelil vzhůru, protože Trump se opět stal favoritem republikánských primárek. Zásadní rozdíl je v tom, že sentiment u Trumpa v dlouhém období tendoval mírně vzhůru po celý rok 2016, jak ukazuje následující graf. Je jasné, že ne všechny tweety psali voliči a Američané. Dokonce jsou tweety, které nejsou napsány ani lidmi. Jedná se o automatizované účty, které zveřejňují stovky tweetů denně ve prospěch nebo neprospěch daného kandidáta. Podle analytiků University of Southern California tweety od automatizovaných účtů mohou v letošní kampani činit až 20 % na celkovém počtu a nepřiměřeně ve prospěch Trumpa. Studie Oxfordské univerzity v projektu „Computational Propaganda“ odhaduje, že automatizované účty tweetovaly ve prospěch Trumpa v poměru 7:1 vůči Clintonové v průběhu diskuze 19. října. Aktivita těchto účtů nicméně nebyla dostatečná, protože v tento den měl Trump negativní sentiment na úrovni 57 %, zatímco Clintonová 45 %. Vysvětlení může být i v tom, že algoritmy společnosti Brandwatch nedokázaly tweety u těchto účtů zařadit do kategorií. Od 19. října do 8. listopadu, kdy se konaly prezidentské volby, byl sentiment pro Trumpa na Twitteru pozitivní z více než 50 %. Zatímco pro Clintonovou pozitivní sentiment nad 50 % byl pouze v 5 dnech. Jedním z hlavních faktorů bylo nové zjištění o emailech Clintonové, když šéf FBI James Comey 28. října oznámil, že by FBI mohla obnovit vyšetřování Clintonové. Volební průzkumy se hluboce spletly, nicméně stále se vede diskuze nad důvodem. Údajně se někteří voliči odmítli k volbě Trumpa přiznat. Adam Tiouririne analýzu uzavírá větou, že pro tyto voliče Twitter může sloužit jako zpovědnice. Zdroj: Bloomberg. Vojtěch Cinert Dozor nad Fio banka, a.s. vykonává Česká národní banka.


