130
cz
2016-11-09T16:22:19+00:00
http://oenergetice.cz/zahranicni/prichazi-bridlicovy-prezident-donald-trump/
Přichází „břidlicový prezident“ Donald Trump
Američtí naftaři a plynaři se mohou radovat – riziko, že nová prezidentka Hillary Clintonová spoutá přísnějšími pravidly těžbu strategických surovin, zmizelo. A není vyloučeno, že se za další čtyři roky bude právě úspěšnou těžbou ropy a plynu chlubit prezident Donald Trump. Jeho protikandidát pak třeba bude naopak poukazovat na Trumpovy špatné výsledky v ochraně životního prostředí… Osud světových vládců mnohdy určovaly ceny surovin – zvláště pokud šlo o země, jejichž ekonomika závisela na nerostném bohatství a jeho prodeji. Vyspělá ekonomika Spojených států samozřejmě není tento případ. Rozvoj těžby z břidlic nicméně ukázal, že možnosti dobývání ropy i plynu v Americe jsou mnohem větší, než mohl kdokoliv očekávat. A pokud Američané dokáží sami těžit suroviny, omezují jejich dovoz a v budoucnu dokonce mohou vydělávat na exportu. Prezident Barack Obama sice možná vstoupí do historie jako „zelený prezident“ , za něhož Amerika výrazně podpořila rozvoj nových úsporných technologií a obnovitelných zdrojů, fakticky mu ale ve složité ekonomické situaci hodně pomohl právě břidlicový boom. Obama toho ostatně obratně využíval ve své kampani , když usiloval o znovuzvolení v roce 2012. Díky rostoucí nabídce plynu a jeho poměrně nízkým cenám se Spojeným státům dařilo oživovat průmyslová odvětví – především petrochemii a navazující obory. A jelikož relativně čistší plyn vytlačoval uhlí, dařilo se také snižovat emise skleníkových plynů.


