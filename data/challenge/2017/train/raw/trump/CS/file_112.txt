112
cz

http://www.auto.cz/jaka-auta-ma-rad-donald-trump-mrknete-cim-vsim-jezdil-100158
Jaká auta má rád Donald Trump? Mrkněte, čím vším jezdil | auto.cz
Američané si tento týden zvolili nového prezidenta, v prezidentské volbě favorizovanou Hillary Clintonovou porazil Donald Trump. Známý miliardář, který zbohatl hlavně v oboru podnikání s nemovitostmi, díky svému majetku vystřídal mnoho zajímavých aut. Při příležitosti jeho zvolení prezidentem jsme se rozhodli připomenout, čím jezdil. Trump ve své předvolební kampani kázal hlavně o americkém patriotství, v případě aut si ale hojně užívá evropských výrobků. Jakožto úspěšný podnikatel rád využívá služeb Rolls-Roycu. V minulosti se nechal vyfotit se Silver Cloudem z roku 1956, který byl údajně jeho vůbec prvním automobilem. Později byl vyfocen i v jeho mnohem modernějším nástupci, v aktuálním Phantomu. Trump se přitom nevozí jako pán vzadu, ale klidně usedá i za volant. Dobře známým vozem je Lamborghini Diablo VT Roadster z roku 1997 v modrém laku Le Mans, které bylo nedávno na prodej. Modře zbarvený roadster s pohonem všech kol a dvanáctiválcem v útrobách byl v září vydražen za 460.000 dolarů, což je v přepočtu 11,5 milionu korun. Trumpovu oblibu sportovně laděných aut dokazuje i britsko-německé gran turismo Mercedes-Benz SLR McLaren, které rovněž stávalo (možná dodnes stojí) v jeho garáži. Připomeňme, že tento speciál vyvinutý společně Mercedesem a McLarenem pohání kompresorový osmiválec o objem 5,4 litru. O Mercedesu Trump mimochodem prohlásil, že nabízí auta spolehlivá, elegantní a robustní. Proto nepřekvapí, že jezdil třeba i Mercedesem S 600 nebo dokonce Maybachem. Dalším supersportem byla v jeho sbírce i Honda NSX, kterou v roce 1991 koupil své tehdejší přítelkyni a pozdější manželce Marii Maples. V roce 2015 byla na eBayi vydražena za 48.200 dolarů, tedy asi za 1,2 milionu korun. V Trumpově sbírce najdeme ale i několik aut americké provenience. Samozřejmě nemůže chybět módní Tesla, jmenovitě elektrický sporťák Roadster, nebo Cadillac Escalade, který je v jistých kruzích v Americe hojně oblíben. Sám Trump na premiéře aktuální generace v roce 2015 pracovníky Cadillacu pochválil a prohlásil, že si jeden chce hned koupit. S tímto výrobcem přitom Trump pojí zajímavý vztah, na konci osmdesátých let si u něj nechal objednat superluxusní limuzínu, která dokonce měla nést jeho jméno. Cadillac skutečně postavil dva prototypy vybavené telefonem, faxem nebo televizí, Trump si ale nakonec objednávku padesátky těchto aut rozmyslel, a tak více kousků nevzniklo. Nastupující americký prezident samozřejmě nezapomněl ani na typický americký muscle car, v garáži mu totiž nechybí Chevrolet Camaro SS, a to v otevřené verzi z roku 2011, ve speciální edici, která svým vzhledem odkazovala na tehdejší pace car v závodě 500 mil Indianapolis. Ve funkci prezidenta ale Trump bude jezdit jiným autem, než která vlastní, a to státnickým speciálem, přezdívaným Bestie (Beast). Aktuálně je vyvíjena jeho nová verze, která bude představena spolu s inaugurací Trumpa v lednu 2017. O vývoj se stejně jako u dosavadního modelu, se kterým jezdí Barack Obama, postará koncern General Motors. Automobil by opět měl nést znaky Cadillacu, čemuž nasvědčují fotografie z jeho testování. Vzhled speciálně navrženého vozidla navazuje na aktuální modely tohoto amerického výrobce, jmenovitě třeba na SUV Escalade. Samozřejmostí bude pečlivá ochrana posádky, Bestie dostane pancéřovanou karoserii, speciální pneumatiky vyztužené kevlarem a neprůstřelná skla, ve výbavě nemají chybět elektricky ovládané sedačky nebo zbraně. Obama pak s sebou třeba vozil i zásoby krve v případě nutnosti krevní transfúze.


