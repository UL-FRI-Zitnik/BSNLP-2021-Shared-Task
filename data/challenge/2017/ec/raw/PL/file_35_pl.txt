35
pl

https://www.wsiz.rzeszow.pl/PL/UCZELNIA/Wydarzenia/Strony/Komisja-Europejska-otwarla-Centrum-Dokumentacji-Europejskiej-w-Rzeszowie.aspx
Komisja Europejska otworzyła Centrum Dokumentacji Europejskiej w Rzeszowie
Do wtorku 29 listopada 2016 roku Podkarpacie było jednym z trzech regionów w Polsce, w których nie funkcjonowało żadne Centrum Dokumentacji Europejskiej. Tego dnia województwo przestało być białą plamą na mapie naszego kraju i po blisko półtorarocznych przygotowaniach, w Wyższej Szkole Informatyki i Zarządzania z siedzibą w Rzeszowie, swoją działalność oficjalnie zainaugurowało pierwsze CDE na Podkarpaciu. Centra Dokumentacji Europejskiej działają w ramach europejskiej sieci informacyjnej tworzonej przez Komisję Europejską. Powstają na mocy umowy zawieranej pomiędzy Komisją Europejską, a ośrodkami akademickimi prowadzącymi dydaktykę i badania naukowe z zakresu integracji europejskiej. Centra pełnią przede wszystkim funkcję informacyjną, ale służą także konsolidacji środowiska akademickiego zajmującego się kwestiami unijnymi. Gościem honorowym otwarcia był dr Marek Prawda - dyrektor Przedstawicielstwa Komisji Europejskiej w Polsce, były ambasador RP w Szwecji i Niemczech. W swoim przemówieniu dyplomata podkreślił efektywne wykorzystanie funduszy unijnych przez Rzeszów oraz zaangażowanie uczelni w realizację działań edukacyjnych przybliżających społeczeństwu Unię Europejską. W trakcie briefingu Dyrektor PKE wyjaśniał procesy zachodzące obecnie w Unii, m.in. kwestię wystąpienia Wielkiej Brytanii ze struktur UE (Brexit), potencjalną akcesję Ukrainy, trwającą procedurę ochrony praworządności oraz wzrost poparcia dla partii anty-establishmentowych. Kluczowym elementem otwarcia było podpisanie umowy na prowadzenie Centrum Dokumentacji Europejskiej przez rzeszowską uczelnię, reprezentowaną przez Rektora WSIiZ dr. Wergiliusza Gołąbka, z Komisją Europejską reprezentowaną przez dr. Marka Prawdę. Uroczystości otwarcia towarzyszyła debata pt. „Uchodźcy – wyzwania czy szansa?”, w której oprócz przedstawiciela Komisji, udział wzięli: rzecznik Biura Wysokiego Komisarza NZ ds. Uchodźców (UNHCR) – Rafał Kostrzyński, wicedyrektor Instytutu Badań nad Cywilizacjami – dr Anna Siewierska-Chmaj, a także dyrektor Instytutu Badań nad Bezpieczeństwem Narodowym WSIiZ – dr inż. Maciej Milczanowski. W debacie padły pytania dotyczące m.in. bezpieczeństwa unijnych granic, procesu relokacji i przesiedleniu uchodźców oraz deficycie solidarności państw członkowskich w świetle kryzysu migracyjnego. - WSIiZ jest głównym partnerem Komisji Europejskiej w zakresie prowadzenia działań edukacyjnych w Polsce południowo-wschodniej, czego dowodem jest m.in. prowadzenie Punktu Informacyjnego Europe - Direct Rzeszów, Regionalnego Punktu Informacyjnego Eurodesk Rzeszów, Enterprise Europe Network, a teraz także Centrum Dokumentacji Europejskiej” – dodaje Dominik Łazarz z Biura Prasowego WSIiZ i wicedyrektor CDE Rzeszów. W uroczystości otwarcia udział wzięli m.in. Henryk Wolicki – w-ce prezydent Rzeszowa, Mariusz Szewczyk – burmistrz Dębicy oraz Mieczysław Łagowski - prezes Izby Przemysłowo-Handlowej w Rzeszowie.


