386
sl
2016-09-06T05:00:51+00:00
http://tehnozvezdje.si/evropska-komisija-bi-roaming-odpravila-za-tri-mesece-na-leto/
Evropska komisija bi roaming odpravila za tri mesece na leto – Tehnozvezdje
Že ko je evropski parlament pred slabim letom sprejel uredbo o enotnem telekomunikacijskem trgu, ki naj bi dokončno ukinila roaming, smo svarili, da ni vse tako lepo, kot izgleda. Jasno je bilo, da popolne odprave dodatnih stroškov za gostovanje v tujih omrežjih mobilne telefonije ne bo in da bomo dobili najmanj pogoje za »pravično uporabo«, mogoče pa celo še kakšne dodatne omejitve. Zdaj je evropska komisija predstavila osnutek pravil pravične uporabe, ki niso niti blizu popolni odpravi roaminga, kot so zadevo s trkanjem po prsih lani hoteli prikazati evroposlanke in poslanci. Glavna omejitev v tem predlogu ni količinska, kot je večina pričakovala, ampak časovna. Torej, v tujini bi bilo mogoče enako kot doma porabljati količine iz svojega naročniškega paketa, ampak samo 90 dni na leto. Po mnenju komisije bi s tem pokrili »praktično vse komunikacijske potrebe državljanov članic Evropske unije za turistična potovanja in poslovne namene.« Tisti, ki se vozijo na službo v tujino te omejitve ne bi imeli, če bi se konstantno priklapljali tudi v domače omrežje. Vsak dan, ko bi bil uporabnik poleg v tujini priključen tudi doma, se ne bi štel v kvoto 90 dni. Najdaljše obdobje izključenosti iz domačega omrežja pa bi bilo 30 dni. Potem bi se uporabnik spet moral pojaviti doma, drugače bi ga obravnavali kot »nepoštenega«. Od predplačnikov bi lahko operaterji zahtevali, da najprej doma porabijo določeno količino, preden lahko ostalo, brez dodatnih stroškov potrošijo v tujini. Tistim, ki bi zlorabljali pravila poštene uporabe, bi lahko po poročanju portala Politico, operaterji zaračunali pribitke. Kot jih do sredine junija prihodnje leto lahko vsem uporabnikom med roamingom. Najprej bi uporabnik dobil opozorilo, nato bi sledile kazni – do štiri cente na minuto pogovora, največ en cent na sms in 0,85 centa na megabajt prenesenih podatkov.

Osnutek pričakovano ni naletel na pozitivne odzive. V evropski potrošniški organizaciji Beuc so ocenili, da komisija letvico postavlja prenizko in da ta predlog ne predstavlja konca roaminga v EU. Bolgarska evropska poslanka iz vrst Evropske ljudske stranke Eva Paunova pa je tvitnila: »To je osnutek, ki gre v obravnavo. Predlog je absurden in popolnoma nepošten. Evropski parlament je izglasoval konec roaminga, ki se mora zgoditi.«

O osnutku se bodo izrekle posamezne države in evropski nadregulator Berec, končna pravila pa naj bi evropska komisija predstavila 15. decembra.


