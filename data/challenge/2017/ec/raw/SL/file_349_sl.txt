349
sl

https://dnevnik.si/1042754836/slovenija/evropska-komisija-je-clanicam-ze-nalozila-cilje
Evropska komisija je članicam že naložila cilje | Dnevnik
Medtem ko slovenska vlada o pariških zavezah še ne razmišlja zares, je evropska komisija že 20. julija predstavila svoj predlog, za koliko naj vsaka država članica, tudi Slovenija, zniža emisije toplogrednih plinov, da bo EU izpolnila svojo pariško obljubo o zmanjšanju izpustov za 40 odstotkov do leta 2030 v primerjavi z letom 1990. »Komisija je predlagala zavezujoče nacionalne cilje za transport, stavbe, kmetijstvo, odpadke, rabo zemljišč in gozdarstvo. Te cilje je določila po principih poštenosti, solidarnosti, stroškovne učinkovitosti in okoljske integritete. Vse države članice pa so v skrbeh, saj bodo one tiste, ki bodo v prvi vrsti odločale, na kakšne načine cilje doseči,« je za Dnevnik povedala predstavnica komisije Nicole Bockstaller . Predlagane nacionalne zaveze morata odobriti še evropski parlament in evropski svet.

Zaveze bodo veljale za gospodarske panoge oziroma onesnaževalce, ki niso vključeni v evropski sistem trgovanja z izpusti ETS. Ta je namenjen velikim onesnaževalcem iz industrije in energetike, a že več let zaradi poplave poceni emisijskih kuponov, s katerimi podjetja plačujejo za onesnaževanje zraka s CO2, ne deluje in ne sili onesnaževalcev k zniževanju izpustov. Lani predlagana reforma sistema naj bi omogočila, da bodo tudi veliki industrijski onesnaževalci in energetika svoje izpuste zmanjšali za 43 odstotkov do leta 2030 (glede na izhodiščno leto 2005). Le tako bo EU lahko izpolnila svojo obljubo. Predlagane nacionalne zaveze za druge sektorje bodo namreč prinesle le 30-odstotno znižanje emisij glede na leto 2005. mk.


