483
sk

http://www.teraz.sk/ekonomika/ek-udelila-credit-agricole-hsbc-a-jpmo/232474-clanok.html
Európska komisia udelila trom bankám pokutu 485 miliónov eur - Ekonomika - TERAZ.sk
Brusel 7. decembra (TASR) - Európska komisia (EK) udelila bankám Crédit Agricole, HSBC a JPMorgan Chase pokutu v celkovej výške 485 miliónov eur, uviedla dnes komisia. Dôvodom bola manipulácia s referenčnou úrokovou sadzbou Euro Interbank Offered Rate (Euribor) kartelom siedmich bánk v rokoch 2005 až 2008. "Banky musia dodržiavať pravidlá hospodárskej súťaže EÚ rovnako ako ktorékoľvek iné firmy operujúce na jednotnom európskom trhu," vyhlásila v Bruseli komisárka EÚ pre hospodársku súťaž Margrethe Vestagerová. Ostatné banky, ktoré boli súčasťou kartelu, teda Barclays, Deutsche Bank, RBS a Société Générale v decembri 2013 priznali svoje pochybenia a akceptovali vyrovnanie. Zvyšné tri banky, ktoré teraz dostali pokutu, sa vtedy k dohode nepripojili. Dnešným rozhodnutím sa skončilo vyšetrovanie kartelu, ktorý v rokoch 2005 až 2008 manipuloval sadzbu Euribor, dodala Vestagerová.


