486
sk

http://www.webnoviny.sk/ekonomika/clanok/1112946-europska-komisia-navrhuje-zasadnu-zmenu-zdanovania-firiem/
Európska komisia navrhuje zásadnú zmenu zdaňovania firiem - Ekonomika - Webnoviny.sk
BRATISLAVA 25. októbra (WebNoviny.sk) - Európska komisia (EK) v utorok predstavila plán zmeny systému zdaňovania spoločností v rámci jednotného trhu EÚ. Cieľom je, aby zdaňovanie príjmov právnických osôb bolo spravodlivé a v prospech hospodárskeho rastu, uviedla komisia vo vyhlásení. Takzvaný Spoločný konsolidovaný základ dane z príjmov právnických osôb (Common Consolidated Corporate Tax Base - CCCTB) má uľahčiť podnikanie na jednotnom trhu a slúžiť ako účinný nástroj proti vyhýbaniu sa daňovým povinnostiam. V prípade zavedenia CCCTB budú mať spoločnosti po prvýkrát jednotný súbor pravidiel na výpočet zdaniteľného zisku v celej EÚ. Firmy by mali dane platiť tam, kde tvoria zisky Návrh má zabezpečiť, aby firmy s celkovými príjmami prevyšujúcimi 750 miliónov eur ročne platili dane tam, kde skutočne vytvárajú zisky. Sadzby dane z príjmov právnických osôb nie sú súčasťou návrhu CCCTB, keďže tie sú aj naďalej oblasťou patriacou pod zvrchovanosť členských štátov. Informovalo o tom Zastúpenie Európskej komisie v SR. Podpredseda EK a komisár pre euro a sociálny dialóg Valdis Dombrovskis konštatoval, že súčasný systém dane z príjmov právnických zvýhodňuje dlhové financovanie na úkor kapitálového financovania. Obmedzenie takéhoto zvýhodňovania, ktoré škodí hospodárskemu rastu a investíciám, by znamenalo dôležitý krok smerom k plánovanej únii kapitálových trhov v EÚ, spresnil Dombrovskis. Návrh reaguje na obavy podnikov i občanov Obnoveným návrhom CCCTB komisia reaguje naraz na obavy podnikov aj na obavy občanov, dodal komisár pre hospodárske a finančné záležitosti Pierre Moscovici. "Spoločnosti (v rámci EÚ) potrebujú jednoduchšie daňové pravidlá. Zároveň potrebujeme posilniť náš boj proti vyhýbaniu sa daňovým povinnostiam, ktorý znamená skutočnú zmenu," zdôraznil komisár. Proces zavádzania CCCTB plánuje komisia rozdeliť do dvoch krokov. Brusel očakáva, že na spoločnom daňovom základe sa dokážu členské štáty dohodnúť rýchlo, čím sprístupnia hlavné výhody pre podniky a členské štáty. Krátko nato by sa mala zaviesť konsolidácia, ktorá by umožnila využívať všetky výhody dokončeného systému.


