156
hr

http://www.braniteljski-portal.hr/layout/set/print/Novosti/SVIJET/Tko-je-Donald-Trump-neocekivani-americki-predsjednik
Tko je Donald Trump – neočekivani američki predsjednik?
Republikanski mulitimilijarder bezgranične energije prkosio je svim predviđanjima od samog početka i pokazao se žilavim političkim protivnikom prvo svojim prootukandidatima za stranačku nominaciju, a zatim i mnogo iskusnijoj Hillary Clinton. Sedamdesetgodišnji bogataš svojim je govorima, koji su bili melem za uši nesigurnim Amerikancima na vjetrometini globalizacije, milijunima njih postao glasonoša promjena. Do srži je potresao Republikansku stranku koja ni do zadnjih dana kampanje nije sigurna bi li ga prigrlila ili se od njega distancirala. Prije nego što je krenuo u kandidaturu, Trump je bio poznat u gotovo svakom američkom domaćinstvu po svojem golemom bogatstvu, luksuznim hotelima, golferskim igralištima i kockarnicama, po razvodima koji su punili naslovnice i po televizijskom ‘reality showu’ Pripravnik. U kampanji se pokazao i kao snažna politička životinja i populistički junak koji je obećao da će “Ameriku ponovo učiniti velikom”. Neustrašiv i nepredvidljiv. Trump se u kampanji nije bojao reći bilo što, ali uistinu bilo što. Protivnike je udarao ondje gdje ih najviše boli. Osuđivao je “pokvareni” sustav, političke dužnosnike nazivao “korumpiranima” i tvrdio da “američki mediji truju mozak biračima”. Donald Trump, čovjek živopisne frizure i besprijekornih odijela, u kampanji je učinio stvari koje bi uništile bilo kojeg drugog kandidata. Napadao je i ponekad proturječio samome sebi. Ali osim stare video snimke na kojoj govori o ženama, naštetilo mu nije gotovo ništa. Nudio je jednostavna rješenja za najsloženije probleme – rekao da će izgraditi zid na američkoj granici s Meksikom kako bi zaustavio useljavanje i natjerati Meksiko da ga sam plati. Najavio je da će protjerati 11 milijuna ilegalnih useljenika. Uvjeren je da će stvoriti nova radna mjesta samo tako što će iznova ispregovarati američke međunarodne trgovinske sporazume, piše

Usponi i padovi, vjenčanja i razvodi. Donald Trump rođen je 14. lipnja 1946., kao četvrto od petero djece Fredericka i Mary Trump. Kažu da je bio teško dijete. Roditelji su ga s 13 godina poslali na vojnu akademiju, gdje je bio uspješan. Studirao je na sveučilištu Fordham, a poslije u sklopu Sveučilišta u Pennsylvaniji završio prestižni poslovni fakultet Wharton. Trumpov otac, sin njemačkih useljenika, bogatstvo je stekao u graditeljstvu. Trump je počeo raditi za oca nakon fakulteta, a ovaj mu je pomogao da stane na noge “malim zajmom od par milijuna dolara”. Već 1974. preuzeo je obiteljski posao i investirao u hotele, kockarnice, golf igrališta i luskuznu stanogradnju. Kasnije ulazi u svijet zabave, prvo licencijama za Miss Amerike i Miss Universe, a potom i svojim ulogama u ‘reality showu’ Pripravnik i njegovom nastavku sa slavnim osobama. Nije uvijek bio uspješan. Bankrotirao je četiri puta, ali se svaki put nakon restrukturiranja podigao na noge. Forbes mu bogatstvo procjenjuje na četiri milijarde dolara, a Bloomberg na 2,9 milijardi. Razmetljivi Trump, koji živi u raskošnom trokatnom apartmanu na vrhu vlastita nebodera u New Yorku, tvrdi da vrijedi barem deset milijardi. Triput se ženio glamuroznim ženama, a razvodima dvaput završio na naslovnicama. Godine 1977. vjenčao se s češkom manekenkom Ivanom Zelničkovom s kojom ima troje djece, Donalda mlađeg, Ivanku i Erica. Sve troje mu sada pomažu u kampanji. Od 1993. do 1999. bio je u braku s glumicom Martom Maples. Imaju jedno dijete. Sa slovenskom manekenkom Melanijom Knavs vjenčao se 2005. i također imaju jedno dijete. B.P/A.K.


