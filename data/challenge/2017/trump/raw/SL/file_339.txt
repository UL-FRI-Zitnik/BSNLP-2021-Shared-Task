339
sl

https://www.rtvslo.si/svet/timova-osebnost-leta-je-donald-trump/409471
Timova osebnost leta je Donald Trump | Prvi interaktivni multimedijski portal, MMC RTV Slovenija
Ameriška revija Time je za letošnjo osebnost leta imenovala novoizvoljenega ameriškega predsednika Donalda Trumpa, ki je kot prejemnik tega naziva nasledil nemško kanclerko Angelo Merkel. V obrazložitvi Trumpovega imenovanja so pri Timu zapisali, da je Trump na novo napisal politična pravila Amerike, ob tem pa ustvarjalci revije izpostavljajo globoko nestrinjanje o tem, ali je bila njegova vloga pozitivna ali negativna. Revija poudarja predvsem spektakularno Trumpovo volilno zmago. "Kdaj smo še videli posameznika, ki je tako kljuboval pričakovanjem, kršil pravila, teptal norme in premagal ne eno, ampak dve politični stranki na poti k volilni zmagi, na katero je stopil s skoraj ničelnimi možnostmi?" je zapisala odgovorna urednica revije Nancy Gibbs. "Mislim, da še nismo videli osebe, ki bi delovala na tako nekonvencionalen način in bi imela takšen vpliv na dogodke leta." Trumpova podoba je tudi na naslovnici revije, pri čemer ga naslov označuje za predsednika Razdeljenih držav Amerike. Trump je v odzivu na novico o nazivu dejal, da gre za "veliko čast, ki mu veliko pomeni zavrnil pa je navedbe, da je kriv za razprtije, in pohvalil svojega predhodnika Baracka Obamo. V ožjem izboru so bili poleg Trumpa še demokratska predsedniška kandidatka Hillary Clinton, ruski predsednik Vladimir Putin, britanski evropski poslanec in nekdanji vodja stranke UKIP Nigel Farage, turški predsednik Recep Tayyip Erdogan in ameriška pevka Beyonce . Trump je bil sicer v ožjem izboru že lani. Revija vsako leto povabi bralce, da glasujejo za osebnost leta, končna odločitev pa je v rokah urednikov revije.


