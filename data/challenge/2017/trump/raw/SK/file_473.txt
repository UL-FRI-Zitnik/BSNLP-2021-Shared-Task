473
sk

http://www.tvnoviny.sk/zahranicne/1817313_donald-trump-si-zavaril-toto-mu-sposobili-jeho-vyroky
Donald Trump si zavaril. Toto mu spôsobili jeho výroky | TVnoviny.sk
Skupina známych amerických hercov a režisérov spustila internetovú petíciu, ktorou odsudzujú výroky miliardára a realitného magnáta Donalda Trumpa, jedného z uchádzačov o nomináciu Republikánskej strany za kandidáta do volieb prezidenta USA. Iniciátormi petície sú autorka divadelnej hry Monológy vagíny Eve Enslerová, producentka dokumentárnych filmov Jodie Evansová a vysokoškolská učiteľka práva Kimberlé Crenshawová. Podpísali ju herci Harry Belafonte, Danny Glover, Kerry Washingtonová, Jane Fonda a Rosanna Arquettová, či režisér Jonathan Demme. Stop nenávisti, zbavme sa Trumpa. Nutnosť spustiť podpisovú kampaň, nazvanú Stop Hate Dump Trump (Stop nenávisti, zbavme sa Trumpa), zdôvodnili želaním ponúknuť Američanom možnosť, aby boli vypočutí a mohli reagovať v situácii, keď Trump úspešne pokračuje vo svojom predvolebnom ťažení, pričom sa nezdáva preňho typickej rétoriky plnej nenávisti a rozdeľujúcej spoločnosť. "Zažili sme už (od Trumpa) nenávistnú a selektívnu rétoriku, ktorá zaznela na jeho predvolebných zhromaždeniach, kde boli ľudia (z iného politického tábora) bití, ohrozovaní či vyvedení políciou. Toto nie je ako vo filme. To je realita," uviedla Crenshawová. Trump od začiatku predvolebnej kampane šokuje svojimi názormi. Signatári vo vyhlásení, ktoré je na webovej stránke stophatedumptrump.com, upozorňujú ostatných politikov a médiá, že zľahčovaním Trumpových výrokov - akoby šlo o zábavu a normálnu vec - berú na seba diel zodpovednosti za vypovedané slová a ich dôsledky. Na internete je aj iná petícia, ktorou jej signatári chcú primať veľké firmy, aby ukončili obchodné vzťahy s Trumpovými spoločnosťami.Túto petíciu už podporilo 85.513 ľudí. Trump prakticky od začiatku predvolebnej kampane v debatách šokuje svojimi názormi: vyjadril sa napríklad v tom zmysle, že veľkú časť imigrantov z Mexika žijúcich v USA tvoria zločinci a násilníci. Vyhlásil tiež, že v prípade svojho zvolenia za amerického prezidenta zabráni cudzincom moslimského vierovyznania vo vstupe na územie USA. Tento svoj nápad označil za jeden zo spôsobov boja s terorizmom.


