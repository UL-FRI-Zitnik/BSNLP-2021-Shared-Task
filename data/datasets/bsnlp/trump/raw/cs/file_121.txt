121
cz

http://zoom.iprima.cz/novinky/zajimavosti/10-duvodu-proc-nemel-byt-donald-trump-prezidentem-usa/
10 důvodů, proč by neměl být Donald Trump prezidentem USA | Prima ZOOM
1. AROGANCE Donald Trump se narodil 14. června 1946 v newyorském Queensu a po absolvování bakalářského studia ekonomie a finančnictví začal v roce 1968 pracovat v otcově firmě Trump Organization. Otec mu poskytl „drobný“ úvěr v hodnotě jednoho milionu dolarů, aby mohl začít podnikat. I přes řadu finančních krizí, ztrátových projektů a čtyři bankroty dokázal Trump vybudovat jedno z největších impérií a je 488. nejbohatším člověkem planety. A na tom stojí základ celého Trumpova PR – dokázal se „vyšvihnout“ a vybudoval významný a především úspěšný koncern společností zabývající se např. prodejem nemovitostí, provozováním kasin či hotelů, vlastní také úspěšnou televizní produkční společnost. A je-li přece tak úspěšný v řízení firem, musí mu to jít i jako prezidentovi! Jak funguje řízení státu jako soukromé společnosti, můžeme vidět i u nás. Posouzení úspěšnosti, či neúspěšnosti fungování pana ministra Babiše už necháme na každém z vás. 2. LHANÍ. Vyznat se v tom, co Donald Trump říká, je pěkně tvrdý oříšek. V řadě svých výroků vyloženě lhal. Nedávno například pronesl, že 81 % vražd bělochů mají na svědomí Afroameričané, a prohlásil, že „Afroameričané jsou nepřizpůsobiví a vrazi“. Server PolitiFact.com ovšem zjistil, že si Trump celou statistiku jednoduše vymyslel. Donadl Trump je prostě člověk, který vystoupí před celým národem a bezostyšeně vykládá lži, které se mu zrovna hodí do krámu. 3. RASISMUS. Trumpovy výroky směrem k přistěhovalcům, ale také Afroameričanům jsou legendární a velmi rychle si je oblíbila například internetová komunita, která z nich okamžitě začala vytvářet memy, jež se po internetu šíří rychlostí světla. Trump například prohlásil, že by na americko-mexické hranici nechal postavit zeď po celé její délce. Finanční náklady celého projektu by pak samozřejmě neslo Mexiko. Chce tak zabránit přívalu přistěhovalců, kteří dle jeho slov berou práci dobrým a poctivým americkým občanům. Trump také podporoval skupinu lidí, tzv. birthes, kteří zpochybňují americké občanství současného prezidenta Baracka Obamy a prohlásili jeho rodný list za padělek. Další Trumpovo slavné prohlášení je, že soudce mexického původu narozený v Indianě nemůže být nestranný. Zajímavostí přitom je, že jeho první žena Ivana Zelníčková (známá především jako Ivanka Trump), česká sportovkyně a modelka, emigrovala v roce 1972 do Kanady.

4. SEXISMUS. Nedávno byl zveřejněn záznam Trumpových sexistických výroků z roku 2005. Na páscích se chlubí tím, jak své prominentní postavení využívá vůči ženám. Na základě zveřejnění těchto pásek mu odřekla podporu celá řada špiček republikánské strany. Mezi ně patří například i ostřílený republikánský matador a bývalý kandidát na prezidenta John McCain. A v zákulisí se začalo šeptat, že by měl být Trump v tichosti nahrazen v kandidatuře svým viceprezidentem Mikem Pencem. 5. NENÁVIST. Trump se se svým volebním štábem očividně rozhodl spojit americký lid na základě nenávisti k nepříteli. Trump je ovšem člověk, který se nebojí ničeho a už vůbec ne překrucování faktů a lhaní, jak jsme si ukázali v bodě č. 2. Díky tomu ovšem už ztratil řadu podporovatelů. Přesto, že by Trump chtěl postavit zeď na hranicích s Mexikem a tím zabránit přísunu přistěhovalců, sám žádné hranice nemá. Nelichotivě se Trump vyjadřuje o všem a o všech, kteří s ním byť jen náznakem nesouhlasí. Neváhal se například ve druhé prezidentské televizní debatě vyjádřit o své protikandidátce Hillary Clintonové jako o ďáblovi. Současně jí hrozil vězením za používání pracovního e-mailu k soukromým účelům. Označení protikandidátky za jednu ze zakladatelek ISIS pak už překvapí jen málokoho. Jeho volební heslo „Make America great again“ pak v kontextu výše uvedeného vyznívá jako budovatelská výzva založená na vystěhovávání a vyvražďování nepřátel. Nezbyl by pak totiž už nikdo, kdo by Američanům, a především Donaldu Trumpovi samotném, stál v cestě. 6. DANĚ. Je dobrým zvykem, že všichni kandidáti na prezidenta při své kandidatuře také zveřejňují své daňové přiznání. Ne tak Donald Trump. A právě kvůli nezveřejnění daní je Trump kritizován nejčastěji. Kvůli tomu čelí řadě obvinění z daňových úniků. Již několik týdnů Trump hlásí probíhající audit, po jehož skončení veškeré informace o svých příjmech a odvodech daní zveřejní. Slibuje to ale už tak dlouho, že to celé začíná připomínat čekání na Godota. 7. DESPEKT. A co taky jiného byste čekali od člověka, který začínal s „pouhým“ milionem dolarů v kapse, několikrát se vyhnul placení daní řízeným bankrotem a rád se chlubí tím, že svého postavení využívá vůči ženám, které jsou pak pro něj ochotny udělat prakticky vše... A to, že jedním z mála lidí, kterých si Trump váží, je ruský prezident Putin, také vypovídá o mnohém.

8. RUSKO. Jestli Donald Trump něco stroprocentně má, je to podpora ze strany Ruska, především silná a otevřená podpora ze strany ruského prezidenta Vladimíra Putina. Nutno ale dodat, že tato podpora je v očích mnoha jeho protivníků, ale i jeho voličů vnímána negativně. Studenou válku mají totiž Američané ještě stále živě v paměti. 9. ZKUŠENOSTI. Další ze slabin, na kterou jeho odpůrci často upozorňují. Trumpovy politické zkušenosti jsou proti Clintonové naprosto zanedbatelné. Do předvolebního boje o kandidaturu na amerického prezidenta se sice přihlásil už v roce 2000, vyhrál primárky ve dvou státech, ale potom z boje odstoupil. Až poté, 16. června 2015, oznámil svoji oficiální kandidaturu za republikánskou stranu. Od té doby se Trump jistě naučil mnohé. Takt a diplomacie mezi nabyté dovednosti ale určitě patřit nebudou. Na druhou stranu se Trumpovi nedají upřít zkušenosti z moderování reality show Apprentice vysílané 10 let televizní společností BBC. A tak dělá to nejlepší, co umí – prodává. Prodává sebe a své charisma. Můžeme jen doufat, že americké voliče přejde chuť na to sice krásně naleštěné červené jablko, které ale otrávila zlá macecha. 10. ÚČES. Je otázkou, zdali v Americe mají děti v každé třídě vyvěšenou podobiznu svého prezidenta stejně jako u nás. Ale i kdyby ne – dokážete si představit, že na lidi po celém světě bude následujících pět let shlížet z pozice amerického prezidenta člověk, který má rozcuch čerstvě narozeného káčátka, a někdo ho bude brát vážně? Text: Pavla Janoušková.


