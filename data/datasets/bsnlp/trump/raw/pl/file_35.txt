35
pl

http://wpolityce.pl/swiat/317265-donald-trump-wygral-takze-w-stanie-michigan-marzenia-clinton-o-rewizji-wyniku-coraz-mniej-realne
Donald Trump wygrał także w stanie Michigan! Marzenia Clinton o rewizji wyniku coraz mniej realne
Przewagą niecałych 11 tys. głosów kandydat Republikanów Donald Trump pokonał kandydatkę Demokratów Hillary Clinton w wyborach prezydenckich w stanie Michigan - podały w poniedziałek miejscowe władze. W stanie głosowało blisko 4,8 mln obywateli. W przeliczeniu na procenty przewaga Trumpa wynosi zaledwie 0,2 pkt. proc. Na Trumpa głosowało 47,5 proc., a na Clinton - 47,3 proc. mieszkańców Michigan. Ale zgodnie z regułami wyborów zwycięstwo Trumpa oznacza, że zdobywa on wszystkie przypadające na stan głosy elektorskie, a jest ich 16. To oznacza, że Trump zdobył w wyborach 306 głosów elektorskich, a Clinton - 232. Wymagana większość, by dostać się do Białego Domu, wynosi 270 z 538 głosów elektorskich. Ostateczne policzenie głosów w Michigan, jednym z tzw. stanów wahających się, zajęło blisko trzy tygodnie. Natomiast w skali całego kraju przewaga Clinton nad Trumpem wyniosła blisko 2,24 mln głosów. Jak podaje niezależny ośrodek The Cook Political Report zbierający najnowsze dostępne dane, na Clinton głosowało ponad 64,66 mln Amerykanów, a na Trumpa ponad 62,42 mln. W ujęciu procentowym dostali oni odpowiednio 48,1 proc. oraz 46,5 proc. W sumie w wyborach głosowało 134,3 mln osób, z czego ponad 7,2 mln (5,4 proc.) zagłosowało na innych kandydatów niż Trump i Clinton. Ostatni raz sytuacja, gdy kandydat Demokratów dostał więcej głosów, ale nie został prezydentem USA , zdarzyła się w 2000 roku. Wiceprezydent Al Gore przegrał wtedy z George’em W. Bushem, który dostał o prawie 544 tys. głosów mniej. Kilka dni temu kandydatka Partii Zielonych w wyborach prezydenckich Jill Stein złożyła wniosek o przeliczenie głosów oddanych w wyborach prezydenckich w stanie Wisconsin i zapowiedziała, że zwróci się o to samo także w stanach Michigan i Pensylwania. Jej starania poparł sztab Hilary Clinton. Sil/ PAP.


