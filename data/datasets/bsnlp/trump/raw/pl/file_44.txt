44
pl

http://www.gazetakrakowska.pl/polska-i-swiat/a/donald-trump-nie-bedzie-sledztwa-ws-fundacji-clintonow-i-afery-mailowej,11492781/
Donald Trump: Nie będzie śledztwa ws. fundacji Clintonów i afery mailowej - Gazetakrakowska.pl
Administracja prezydenta elekta Donalda Trumpa nie będzie prowadzić śledztwa ws. fundacji Clintonów i afery mailowej z udziałem byłej sekretarz stanu – stwierdziła była menadżer kampanii Trumpa, Kellyanne Conway. W czasie kampanii prezydenckiej Trump wielokrotnie podkreślał, że jego rywalka powinna ponieść prawne konsekwencje swych działań.

Wygląda na to, że polityk wycofa się z kolejnej obietnicy wyborczej. Jak przyznała we wtorek była doradczyni Donalda Trumpa prezydent elekt chce zostawić aferę mailową z udziałem Hillary Clinton za sobą. - Myślę, że kiedy prezydent elekt, który jest szefem naszej partii sam przyznaje i to jeszcze przez zaprzysiężeniem, że nie życzy sobie ścigania za te zarzuty, wysyła bardzo ważny sygnał - powiedziała Kellyanne Conway w telewizji MSNBC.

Przypomnijmy, że w czasie drugiej debaty prezydenckiej Trump oświadczył, że jeśli wygra wybory, powoła specjalnego prokuratora do zbadania jej sprawy. – Pójdziesz do więzienia – rzekł wówczas. Trump wielokrotnie mówił że "Clinton jest chroniona przez zmanipulowany system", albo Clinton jest najbardziej skorumpowanym człowiekiem, który kiedykolwiek ubiegał się o urząd prezydenta Stanów Zjednoczonych. Zmienił zdanie tuż po ogłoszeniu wyników wyborów. Już w wywiadzie dla telewizji CBS sugerował, że możliwe, iż wycofa swoje groźby.

