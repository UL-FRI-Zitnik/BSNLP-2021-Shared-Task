304
sl

http://www.racunalniske-novice.com/novice/dogodki-in-obvestila/donald-trump-zaskrbljujoce-nima-pojma-o-tehnologiji.html
Donald Trump (zaskrbljujoče) nima pojma o tehnologiji
Donald Trump je novi predsednik ZDA in nihče ne more spremeniti te odločitve. Ali se s to izbiro strinjamo? Niti ni pomembno, saj so tisto kar v resnici šteje posledice, ki jih bomo najverjetneje čutili po vsem svetu. Ali bodo te pozitivne, ali negativne, bomo videli. Izpostaviti pa velja dejstvo, ki bo gotovo zanimalo vse bralce Računalniških novic: Donald Trump ni največji ljubitelj tehnologije! Gre namreč za človeka, ki hodi po svetu brez telefona in človeka, ki ne uporablja elektronske pošte. Se sprašujete kako je to mogoče? Zgleda da je mogoče, kajti v letu 2016, ko vsi - mladi, stari, nižje izobraženi, visoko izobraženi itd. - uporabljamo tehnologijo in jo izkoriščamo sebi v prid, novi predsednik ZDA ne zna uporabljati računalnika. Trumpu celo očitajo, da prezira tehnologijo, ki ne dela v korist ZDA, kar pa je seveda nepredstavljivo, kajti številna tehnološka podjetja in korporacije po vsem svetu spadajo med najbogatejša in najkoristnejša podjetja sveta. Samo predstavljamo si lahko kakšne bi bile posledice, če bi se recimo Trump uperil proti tem "ne-ameriškim" podjetjem. Na eni strani je torej človek, na drugi strani pa so njegove politike. Trump je po pisanju portala TheNextWeb povedal, da želi v vojsko vključiti komunikacijo, ki bi potekala preko pisem. Ameriška vojska, ki spada med najbolj tehnološko napredne organizacije sveta, bi torej po Trumpovem mnenju morala komunicirati na način, ki ga sami včasih (čeprav vedno redkeje) uporabljamo, ko pišemo razglednice iz morja. Najnovejšo tehnologijo in komunikacijska orodja, bi tako zamenjalo pisalo in list papirja. Smešno ali žalostno, to je zdaj vprašanje kajne? Po pisanju Washington Posta gleda novoizvoljeni predsednika na imigrante kot na ogromne ovire in ne kot potencial, ki lahko in je v številnih primerih uspel vzpostaviti milijardne vrednosti na takšni ali drugačni ravni, pa naj si bo to poslovni, ali kakršnikoli drugi. Potem je tukaj "kiber", nekaj o čem Trump meni, da je zelo nevarno in bi morali vsi skupaj delati na tem. V spodnjem posnetku si lahko ogledate izjavo, kjer Trump najverjetneje skuša govoriti o digitalni varnosti, vendar se nekako zdi, da ne ve ravno čisto točno kaj govori. V bistvu ne gre zgolj za to, da Trump ne ve kaj je bistvo interneta in tehnologije, gre za (zdaj že) predsednika "velike" Amerike, ki misli, da lahko pokliče Billa Gatesa , da naj ugasne internet. Nihče si točno ne more predstavljati kaj bodo prihodnja leta prinesla za politiko ZDA, vendar bodo to, s političnega stališča, zagotovo zelo zanimiva in pestra leta. Kar pa se tiče tehnološkega aspekta prihodnosti ZDA in v bistvu celega sveta, nekaj skepticizma in s tem nekaj mislimo ogromno, brez dvoma obstaja. 


