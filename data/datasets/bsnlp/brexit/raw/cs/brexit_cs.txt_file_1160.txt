cs-1160
cs
2018-01-16
https://www.denik.cz/ze_sveta/sef-evropske-rady-tusk-britum-pokud-jeste-zmenite-nazor-jste-v-eu-vitani-20180116.html
Šéf Evropské rady Tusk Britům: Pokud ještě změníte názor, jste v EU vítáni

. Předseda Evropské rady Donald Tusk se v úterý vyjádřil, že by Británie mohla zůstat v Evropské unii (EU), pokud by nakonec ohledně brexitu změnila názor. Na ostrovech se totiž v současnosti znovu diskutuje o možnosti nového referenda. Mluvčí britské premiérky Theresy Mayové ale řekl, že na odchodu Británie z EU se nic měnit nebude.



„Nejtvrdší práce je stále před námi a času je málo… Pokud se britská vláda přidrží svého rozhodnutí odejít, brexit se v březnu příštího roku stane skutečností se všemi negativními důsledky. Ledaže dojde ke změně názoru našich britských přátel,“ pronesl dnes Tusk. „Na kontinentu jsme názor nezměnili, naše srdce jsou vám stále otevřena,“ dodal. „Dveře zůstávají otevřené – a doufám, že to v Londýně uslyší,“ upřesnil předseda Evropské komise Jean-Claude Juncker.



Tusk pak před europoslanci mluvil o výsledcích prosincového summitu, kde šéfové států a vlád 27 členských států – bez Británie – přijali rozhodnutí posunout jednání o brexitu do druhé fáze. Europoslanci nicméně chtějí trvat na právech Evropanů usazených v Británii a nepřistoupí na to, aby se Británie po brexitu ocitla ve výhodnějším postavení vůči EU než v jejím rámci. Unless there is a change of heart among our British friends, #Brexit will become a reality – with all its negative consequences - March next year. We, here on the continent, haven’t had a change of heart. Our hearts are still open for you. — Donald Tusk (@eucopresident) 16. ledna 2018 Tusk už dříve naznačoval, že britské rozhodnutí o odchodu z EU by Britové mohli ještě změnit. Britské strany ale dříve přislíbily respektovat rozhodnutí voličů z předloňského referenda, které těsnou většinou o odchodu z EU rozhodlo. Bývalý předseda protievropské Strany nezávislosti Spojeného království (UKIP) Nigel Farage ale v nedávném televizním rozhovoru nečekaně nadnesl možnost konání nového referenda.
