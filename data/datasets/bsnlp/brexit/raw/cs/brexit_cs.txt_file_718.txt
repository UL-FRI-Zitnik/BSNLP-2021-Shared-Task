cs-718
cs
2018-06-02
http://www.ceskatelevize.cz/ct24/svet/2498290-brexit-se-blizi-a-o-hranici-mezi-irsky-stale-neni-rozhodnuto-lide-na-pomezi-maji-obavy
Brexit se blíží a o hranici mezi Irsky stále není rozhodnuto. Lidé na pomezí mají obavy o budoucnost

Geraóid Connolly prodává italskou zmrzlinu půl kilometru od irských hranic. Cukrárnu si ve 13tisícovém městě Strabane otevřel loni a daří se mu. V podnikání jej inspirovala jeho matka, která onemocněla demencí a byla ochotna jíst právě jen zmrzlinu. Conollyho ale teď trápí, zda kvůli brexitu nebude muset zdražovat: „Máme hodně zboží z Itálie. Ceny pomalu rostou. Dodavatelé totiž začínají mít obavy, jak to nakonec s brexitem celé bude.“ Sám hlasoval proti odchodu z EU, stejně jako většina obyvatel Severního Irska. Po britské vládě chce, aby zachovala současný stav, tedy bez hraničních kontrol. „Brexit je pro nás jak noční můra. Nikdo neví, co se děje,“ stěžuje si zmrzlinář.

Ve Strabane se obávají návratu ozbrojených vojáků Hranice mezi Irskou republikou a Severním Irskem, které jako součást Spojeného království příští rok na jaře z EU odejde, je zatím volně průjezdná. Místní se ale nijak netají tím, jak velké obavy z možných negativních dopadů brexitu mají.

Britská vláda uklidňuje, že se žádné hraniční kontroly nevrátí. Pořád ale neřekla, jak to udělat. Jak chce řešit cla, výběr DPH, ale i ostrahu hranic s Irskem, až v prosinci 2020 skončí přechodné období po brexitu. „Zavázali jsme se, že nevznikne žádná nová infrastruktura na hranici, žádné nové kontroly nebo prohlídky,“ ujistila britská ministryně pro Severní Irsko Karen Bradleyová. Starosta pohraničního okresu Strabane a města Derry chce zůstat nejen v celní unii, ale i na evropském jednotném trhu. Republikán, který se loni odmítl setkat s nástupcem britského trůnu princem Charlesem, touží po sjednoceném Irsku a členství v EU. „Tam, kde žiji, je hranicí každé pole a strouha. Jak mohou vymyslet systém, který tuto hranici bude kontrolovat? To nechápu,“ říká Maolíosa McHugh. Doufá, že nedojde k tomu, co tu lidé zažívali před mnoha lety – návratu ozbrojených příslušníků britské armády na hranici: „K této situaci se rozhodně znovu vracet nechceme!“

Sochy na zatím volně průjezdné hranici symbolizují přátelství mezi Irskem a Severním Irskem. Místní doufají, že se EU s Británií naladí na podobnou notu, aby dvacet let od podepsání velkopáteční mírové dohody neriskovaly návrat napětí.
