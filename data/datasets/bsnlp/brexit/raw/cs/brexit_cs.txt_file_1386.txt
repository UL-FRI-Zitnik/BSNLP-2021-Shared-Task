cs-1386
cs
2018-01-06
https://nazory.ihned.cz/c1-66002820-ceske-ekonomice-se-dari-primo-skvele-jen-pozor-na-brexit-volby-v-italii-nebo-kroky-ecb?utm_source=mediafed&utm_medium=rss&utm_campaign=mediafed
Komentář Davida Marka: České ekonomice se daří přímo skvěle. Jen pozor na brexit, volby v Itálii nebo kroky ECB

Na přelomu let 2017 a 2018 se české ekonomice daří velmi dobře. Přímo skvěle. Vzhledem k tomu, že ekonomika má za normálních okolností docela velkou setrvačnost, ponesou se i první měsíce roku ve stejném duchu. Pozornost si v příštím roce zaslouží pokračování jednání o brexitu, volby v Itálii i další kroky Evropské centrální banky.

S příchodem nového roku přicházejí otázky, jak se nám povede. O kolik stoupnou platy? Může ještě klesat nezaměstnanost? Bude pokračovat realitní horečka? Co na to ČNB? S pokorou vůči schopnosti ekonomických modelů, intuici lidí v naší profesi a kognitivním zkreslením, kterým se nevyhýbá nikdo z nás, se pokusme alespoň trochu nahlédnout, jaký by rok 2018 mohl být. Jedno je jisté. Na přelomu let 2017 a 2018 se české ekonomice daří velmi dobře. Přímo skvěle. Do nového roku vcházíme s rychle rostoucí ekonomikou a solidní vnitřní a vnější makroekonomickou stabilitou a zdravým finančním sektorem. Vzhledem k tomu, že ekonomika má za normálních okolností docela velkou setrvačnost, ponesou se i první měsíce roku ve stejném duchu.
