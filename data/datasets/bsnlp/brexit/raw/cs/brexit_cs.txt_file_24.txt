cs-24
cs
2018-01-09
https://www.novinky.cz/ekonomika/459811-ceny-domu-v-britanii-klesly-mezi-duvody-je-i-brexit.html
Ceny domů v Británii klesly. Mezi důvody je i brexit

V listopadu se ceny domů zvýšily o 0,3 procenta. V prosinci pak ceny meziročně zpomalily růst na 2,7 procenta z listopadových 3,9 procenta. Ekonomové přitom očekávali růst o 3,3 procenta. Při výpočtu meziročních změn Halifax vychází z tříměsíčního průměru, v tomto případě říjen až prosinec 2017. Krátce před referendem v červnu 2016, které rozhodlo o vystoupení Británie z EU, činil roční růst cen domů v Británii kolem deseti procent, uvádí Halifax. Pokles kurzu libry po hlasování vedl k růstu inflace a zvýšil tlak na finance domácností. Navíc mnohé podniky čekají na vyjasnění budoucích vztahů Británie s EU a investiční rozhodnutí odkládají. Skutečnost, že Britové mají hlouběji do kapsy, dokládají pondělní údaje společnosti Visa. Podle nich se spotřebitelské výdaje v Británii se započtením vlivu inflace loni snížily o 0,3 procenta, což byl první pokles od roku 2012. Naproti tomu v předchozích čtyřech letech se zvyšovaly v průměru o 1,7 procenta. V prosinci byly výdaje meziročně nižší o jedno procento, což je také první propad za pět let. Naopak Česko patří mezi země, kde nemovitosti zdražují nejrychlejším tempem v EU. Ceny bytů a domů meziročně rostou o více než deset procent. Česká národní banka kvůli tomu loni přistoupila ke zpřísnění podmínek poskytování nemovitostí bankami.
