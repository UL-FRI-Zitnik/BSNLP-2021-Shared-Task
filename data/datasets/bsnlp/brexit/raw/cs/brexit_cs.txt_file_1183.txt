cs-1183
cs
2018-02-20
https://www.denik.cz/ze_sveta/s-ceskou-policii-budeme-spolupracovat-i-po-brexitu-utvrdila-mayova-20180220.html
S českou policií budeme spolupracovat i po brexitu, utvrdila Mayová

Soud v Plymouthu pětici uložil celkem 20 let vězení, sdělil dnes mluvčí Národní centrály proti organizovanému zločinu Jaroslav Ibehej. Mayová kauzu zmínila na konferenci v Mnichově, kde přítomné ujistila, že Británie bude s Evropskou unií i po brexitu úzce spolupracovat v bezpečnostních otázkách. Ibehej dnes upřesnil, že v případu "moderních otrokářů" poskytovali čeští policisté britské straně právní pomoc, a to na základě její žádosti z podzimu roku 2014.

"Kriminalisté Útvaru pro odhalování organizovaného zločinu zajišťovali kontaktování některých poškozených, kteří se mezitím vrátili do ČR, prováděli výslechy osob, různé prověrky a jiné úkony trestního řízení," popsal. Dva Češi a tři Češky páchali trestnou činnost v hrabství Devon, odkud oslovovali krajany ze slabších sociálních vrstev s nabídkou práce. Zájemcům zajistili letenky do anglického Bristolu, přepravili je do města Plymouth a vyřídili jim potřebné formality. "Za práci však oběti dostávaly jen zlomek původně smluvené částky a navíc musely pod pohrůžkami násilí či za použití samotného fyzického násilí vykonávat různé služby v bydlištích pachatelů, či byly nuceny krást," uvedl Ibehej. Podle dřívějších informací britských médií pracovali vykořisťovaní lidé mimo jiné v továrnách na psí žrádlo a žili v otřesných podmínkách. Gang je udržoval ve strachu výhružkami týkajícími se bezpečnosti jejich rodin, které zůstaly v Česku. Vedle samotných pachatelů poslal britský soud do vězení také čtyři jejich příbuzné, které podle rozsudku donutily jednoho z poškozených k odvolání výpovědi.
