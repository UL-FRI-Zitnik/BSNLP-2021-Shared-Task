cs-1953
cs
2018-04-24
http://www.halonoviny.cz/articles/view/47522130
Nezdar Mayové

. Britská premiérka Theresa Mayová čelí při řízení odchodu své země z Evropské unie dalšímu nezdaru, Sněmovna lordů se vyslovila pro zachování Listiny základních práv Evropské unie v britském právním systému. Mayová chce přitom dokument z britského práva vyjmout. Zastánci zachování listiny v britském právu včetně autora v pondělí schváleného dodatku Davida Pannicka argumentují tím, že vláda by mohla odstranění dokumentu využít k oslabení práv občanů. Odpůrci v čele s konzervativcem Richardem Keenem varují, že bez vyřazení listiny bude Británie vystavena vlivům cizích právních systémů, což by mohlo vést k ústavním potížím. Britská vláda nicméně trvá na tom, že zákon o vystoupení z EU, jak ho letos v lednu přijala Dolní sněmovna britského parlamentu, je tou nejlepší cestou pro hladký odchod z evropského bloku. Sněmovna lordů však takový názor nesdílí a už přijala dodatky, ve kterých požaduje setrvání Spojeného království v celní unii s EU a také zachování práv pracovníků či zákazníků podle unijních standardů. Pokud jde o Listinu základních práv EU, tak britská vláda tvrdí, že stejné záruky poskytuje občanům současné britské právo, proto je možné ji ze systému zcela vypustit. O všech dodatcích, které nevolená Sněmovna lordů přijala, bude rozhodovat i Dolní sněmovna. Řada analytiků se shoduje, že potvrzení těchto dodatků, obzvláště ten o celní unii, by mohlo otřást pozicí Mayové jako vůdkyně brexitu. Agentura Bloomberg s odvoláním na zdroje z blízkého okolí Mayové napsala, že premiérka by nakonec mohla být donucena vzdát se plánu na vystoupení z celní unie. (čtk)
