cs-1008
cs
2018-04-20
http://zahranicni.eurozpravy.cz/eu/221453-kolem-brexitu-zase-prituhuje-britanie-hodla-ochranit-pozici-severniho-irska/
Kolem brexitu zase přituhuje: Británie hodlá ochránit pozici Severního Irska

"Jasně říkáme, že pozici Severního Irska na vnitřním trhu Británie ochráníme," citovala mluvčího britského ministerstva pro vystoupení z EU agentura Reuters. Brusel se přitom s Londýnem dříve dohodl na "nouzovém" řešení otázky irské hranice, při němž by Severní Irsko prakticky setrvalo v jednotném trhu EU, aby se zabránilo obnovení klasických hraničních kontrol. Londýn v tomto bodě rozhovorů usiluje o to, aby v Severním Irsku platila stejná pravidla jako ve zbytku království, a zároveň o zachování volného režimu na hranici s Irskem. Poslední návrh premiérky Theresy Mayové podle deníku The Telegraph v Bruselu ve středu pohořel.

Podle diplomatů, kteří jsou obeznámeni s postupem jednání mezi Londýnem a Bruselem, má Evropská komise obavu z možných britských snah aplikovat řešení k irské hranici na celé britské území. Tím by Londýn získal přístup na unijní vnitřní trh se zbožím a v praxi by se mu tak podařilo vybrat si z podmínek účasti na jednotném trhu jen to, co je pro Británii výhodné. Evropští vyjednavači od počátku trvají na tom, že není možné, aby si Británie po odchodu z EU jen "vyzobávala třešničky" a z pravidel a závazků jednotného trhu uplatňovala jen ty části, které jsou pro ni výhodné. Obě britskou stranou navrhované varianty řešení EU odmítla. "Bylo to detailní a klinické vyvrácení," řekl The Telegraph nejmenovaný vysoce postavený unijní diplomat. "Zazněl jasný vzkaz, že žádná z britských možností pro režim na hranicích by nefungovala. Vůbec žádná," dodal. Otázka irské hranice je nyní podle diplomatických zdrojů ČTK nejspíš nejvíce problémovým bodem aktuálně připravované dohody o vystoupení Británie z EU. Britská vláda chce po brexitu opustit jak unijní vnitřní trh, tak celní unii. Horní komora britského parlamentu ale ve středu schválila dodatek k zákonu o odchodu z Evropské unie, který nechává otevřenou možnost, aby země po brexitu zůstala s EU v celní unii.

Teprve v počátcích jsou rozhovory o budoucnosti vzájemných vztahů. Ještě ve čtvrtek odpoledne neměli zástupci EU z Londýna potvrzené, zda britská strana plánuje dopředu nabídnout svou vlastní pozici k počínajícím jednáním. Podle listu Financial Times uvažuje britský vyjednavač David Davis o tom, že by Londýn připravil a představil vlastní podrobnou představu a tím "předběhl" Evropskou komisi, která dosud s podobnými materiály obvykle přicházela jako první. Britské straně se podle diplomatů příliš nelíbí, že EU27 pro budoucnost uvažuje jen o dohodě o volném obchodu a že se k Británii chce z hlediska společné zahraniční a bezpečnostní politiky chovat jako ke každé jiné zemi mimo unijní blok. Další jednací kolo je v tuto chvíli naplánované na počátek května. Hlavní unijní vyjednavač Michel Barnier dnes televizi France 2 řekl, že na smlouvě o odchodu Británie zbývá diplomatům ještě asi čtvrtina práce.
