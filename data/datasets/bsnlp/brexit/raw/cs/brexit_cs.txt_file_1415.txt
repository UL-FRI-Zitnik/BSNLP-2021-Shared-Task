cs-1415
cs
2018-04-02
https://echo24.cz/a/SbCbF/lavrov-tohle-je-horsi-nez-studena-valka-otrava-skripala-pry-kamufluje-brexit
Lavrov: Tohle je horší než studená válka. Otrava Skripala prý kamufluje brexit

Otrava bývalého dvojitého agenta Sergeje Skripala a jeho dcery mohla být v zájmu Británie, která tak mohla chtít odvrátit pozornost obyvatel od odchodu země z Evropské unie. Na tiskové konferenci to dnes řekl ruský ministr zahraničí Sergej Lavrov, podle kterého nezáleží na Rusku, jak bude kauza Skripal dál eskalovat, ale na západních zemích. Ve středu hodlá Moskva podle ruského velvyslance učinit Organizaci pro zákaz chemických zbraní (OPCW) návrh, jak dál postupovat při vyšetřování. Skripalova otrava podle Lavrova „mohla být v zájmu britské vlády, která se ocitla v nepříjemné situaci, kdy není schopna splnit své sliby dané voličům o podmínkách brexitu“. V dobách studené války se podle šéfa ruské diplomacie dodržovala určitá pravidla, nyní se ale Spojené státy a Británie rozhodly zahodit veškerou slušnost. Jak bude kauza Skripal dál eskalovat, nezáleží podle něj na Moskvě, ale jen na západních zemích. Londýn tvrdí, že za útokem na Sergeje Skripala a jeho dceru Juliji v jihoanglickém městě Salisbury je s největší pravděpodobností zodpovědné Rusko. Moskva to odmítá. Kvůli kauze Skripal vypověděly téměř tři desítky zemí kolem 150 ruských diplomatů. U většiny států reagovala Moskva recipročně a vypověděla stejný počet pracovníků příslušných ambasád. Čtěte také: Podezřelý v kauze Skripal klade otázky. Rusko žádá odpovědi po Francii a Británii V neděli Moskva vyzvala mezinárodní Organizaci pro zákaz chemických zbraní (OPCW), aby jí poskytla informace o vyšetřování případu otravy ruských občanů v Salisbury. Už v sobotu seznam otázek týkající se této kauzy poslalo Rusko také Británii a Francii. Paříž se podle něj na vyšetřování podílí.

Ruský velvyslanec při OPCW dnes listu Rossijskaja gazeta řekl, že Moskva ve středu mezinárodní organizaci navrhne, jak dál postupovat při vyšetřování otravy Skripalových. „Bude to jednoduchý, jasný návrh, jehož smyslem je přispět k vyšetřování případu ze Salisbury,“ uvedl Alexandr Šulgin. Podrobnosti sice nesdělil, půjde podle něj ale o „dobrý návrh“, který nezavdá příčiny ke stížnostem. Rusko na středu svolalo mimořádnou schůzku OPCW. Čtěte také:
