cs-1176
cs
2018-06-12
https://www.denik.cz/ze_sveta/muze-si-mayova-oddychnout-vlada-zatim-vitezi-v-hlasovani-o-dodatcich-k-brexitu-20180612.html
Může si Mayová oddychnout? Její vláda zatím přehlasovala dodatky k brexitu

Podle britského státního tajemníka pro brexit Davida Davise by porážka vlády podkopala další jednání s Bruselem. Varoval také zákonodárce, že vláda jim nikdy neumožní brexit zvrátit. "Musíme odmítnout dodatky, které se snaží podkopat nebo neúmyslně podkopávají výsledek referenda, čili cíl zákona, tedy hladký a spořádaný odchod," řekl Davis. Vláda zatím odpůrce brexitu úspěšně přehlasovává. Podle britských médií se to premiérce Therese Mayové daří i díky slibu, že nakonec bude parlament hlasovat o podobě závěrečné dohody s EU.



První hlasování se týkalo zavedení kontrolního mechanismu nad vládou v případě převádění unijních zákonů v zákony domácí. Tento dodatek poslanci zamítli většinou 22 hlasů. Mezi zamítnutými dodatky byl i požadavek na odstranění pevného data vystoupení Británie z EU ze zákona o brexitu. Proti dodatku se vyslovilo 25 zákonodárců, a 29. březen 2019 tak v zákoně zůstane. Za významné vítězství se označuje výsledek rozhodování o možnosti posílit vliv parlamentu na znění konečné dohody o vystoupení. Podle navrženého dodatku měl mít parlament možnost odmítnout brexitovou dohodu vyjednanou vládou a Evropskou unií.
