cs-1058
cs
2018-06-12
http://zahranicni.eurozpravy.cz/eu/227168-rebelie-proti-mayove-britsky-parlament-jedna-o-dodatcich-k-brexitu-bude-to-divoke/
Rebelie proti Mayové? Britský parlament jedná o dodatcích k brexitu, bude to divoké

Britští poslanci odpoledne zahájili dvoudenní debatu, během níž mají dnes a ve středu hlasovat o 15 dodatcích Sněmovny lordů. Ty mají zachovat úzký vztah Británie s EU i po brexitu. Většinu dodatků se vládním konzervativcům zřejmě podaří zamítnout. Při hlasování o některých z nich by se ale na stranu opozice mohla přidat i zhruba desítka rebelů ze strany premiérky Mayové, kteří se staví proti takzvanému tvrdému brexitu. "Premiérka uvedla, že hlasování bude důležitým vzkazem do Bruselu. Cokoli, co podkope úsilí vlády, ztíží jednání s EU," řekl mluvčí Mayové. I britský ministr pro brexit David Davis varoval. "Vláda nezmění rozhodnutí z referenda, i když prohraje klíčové hlasovaní v parlamentu," řekl dnes rozhlasu BBC Davis.

Dodatky připojené k zákonu horní komorou požadují například setrvání Spojeného království v celní unii s EU, zachování práv pracovníků či zákazníků podle unijních standardů či setrvání v unii v případě, že by odchod měl za následek zavedení přísného režimu na hranici mezi Irskou republikou a Severním Irskem. Největší boj se vede o dodatek, který dává parlamentu pravomoc zablokovat či odložit konečnou dohodu o odchodu země z EU. Tvrdý střet se čeká také v debatě o tom, zda datum plánovaného brexitu 29. března 2019 bude zapsáno přímo do zákona. Sněmovna lordů by chtěla datum vyjmout, aby se brexit mohl odložit, pokud by se nepodařilo včas dosáhnout dohody.
