cs-1218
cs
2018-06-23
https://zahranicni.eurozpravy.cz/eu/228019-100-tisic-odpurcu-brexitu-pochodovalo-londynem-johnson-kontruje-odchod-z-eu-nesmi-byt-jako-toaletni-papir/
100 tisíc odpůrců brexitu pochodovalo Londýnem, Johnson kontruje: Odchod z EU nesmí být jako toaletní papír

Cílem pochodu odpůrců brexitu byl britský parlament, před kterým hodlají vyzvat vládu premiérky Mayové, aby umožnila Britům znovu hlasovat o budoucnosti země. Organizátorem akce je skupina People's Vote, podle které není "brexit hotovou věcí", a je proto třeba, aby lidé, kteří s ním nesouhlasí, dali najevo svůj názor. "Všechno, co máme dva roky poté, jsou porušené sliby, ekonomika, která již pociťuje tlaky brexitu a vláda paralyzovaná vnitřními spory," řekl podle agentury AP jeden z organizátorů akce James McGory s tím, že vláda nedodržela sliby které dal zemi předchozí konzervativní kabinet před referendem.

Protestního pochodu se účastní také řada politiků opozičních labouristů, liberálních demokratů, ale i někteří konzervativci. Podle agentury AP k demonstrantům promluví mimo jiné předseda Liberálních demokratů Vince Cable. Pochod dnes uspořádali rovněž zastánci brexitu, podle médií však byl počet jeho účastníků řádově nižší. Stoupenci odluky od EU u příležitosti výročí referenda z 23. června 2016, ve kterém se 51,9 procenta hlasujících vyslovilo pro odchod Británie z evropského bloku, vyzvali premiérku Mayovou, aby odchod z EU prosadila. Johnson v příspěvku v bulvárním listu The Sun napsal, že by Mayová měla zajistit "úplný britský brexit" a nikoli takový, který by připomínal toaletní papír, tedy "měkký, poddajný a zdánlivě nekonečně dlouhý". Ministr obchodu Liam Fox a ministr pro brexit David Davis zdůraznili, že odchod z unie bez dohody nadále zůstává jednou z možností.
