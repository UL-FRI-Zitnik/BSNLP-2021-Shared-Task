cs-1262
cs
2018-02-16
https://byznys.ihned.cz/c1-66052390-uz-nyni-britske-automobilky-propousti-brexit-muze-zpusobit-i-zavirani-tovaren-pripadne-clo-vyrobu-aut-prilis-zdrazi-pise-bloomberg?utm_source=mediafed&utm_medium=rss&utm_campaign=mediafed
Už nyní britské automobilky propouští, Brexit může způsobit i zavírání továren. Případné clo výrobu aut příliš zdraží, píše Bloomberg

Za 50 let práce v britském automobilovém průmyslu zažil John Cooper řadu dramatických změn. Žádná však nebyla děsivější než vyhlídky na brexit. Odtržení od evropského trhu by mohlo znamenat, že rušení pracovních míst a zpomalování produkce v britských automobilkách v posledních měsících je pouhou předehrou k hromadnému uzavírání výroby. Uvedla to agentura



"Lidé by neměli podceňovat nebezpečí, která brexit přináší," říká odborář Cooper před továrnou v Ellesmere Port nedaleko Liverpoolu, kde pracuje od svých 18 let. "Proč by měl Nissan pokračovat v investicích na severovýchodě (Anglie), když má továrnu ve Španělsku, kde může vyrábět stejné auto bez desetiprocentního cla?" dodává. Cla a další obchodní překážky mohou být pro automobilový průmysl katastrofální, protože součástky v průběhu výrobního procesu běžně několikrát přecházejí přes hranice. Zatím není jasné, zda budou nová cla skutečně zavedena, protože Londýn a Brusel se stále ještě přou ohledně podmínek brexitu. Osud továrny Vauxhall závisí na tom, zda se v ní francouzská mateřská společnost PSA Group rozhodne vyrábět příští verzi modelu Astra. PSA, která loni v létě koupila značku Vauxhall od americké automobilky General Motors, má ale i jiné možnosti. Může například výrobu přesunout do svých závodů ve Francii či Německu.
