cs-1318
cs
2018-02-27
https://archiv.ihned.cz/c1-66061670-labouriste-chteji-celni-unii-s-eu-po-brexitu-tlak-na-mayovou-sili-ve-hre-jsou-i-predcasne-volby?utm_source=mediafed&utm_medium=rss&utm_campaign=mediafed
Labouristé chtějí po brexitu celní unii s EU. Tlak na Mayovou sílí, ve hře jsou i předčasné volby

Na úvod svého projevu prohlásil, že respektuje výsledky referenda. Nyní se chce zasadit za vyjednání co nejlepší dohody s unií, jež bude brát v potaz zachování pracovních míst a životní úrovně. Jeho cílem je zajistit, aby nevznikly žádné celní bariéry, a současně zamezit obnovení přísných kontrol na hranicích mezi Severním Irskem a Irskem. Corbyn si podle svých slov uvědomuje, že když Británie nezůstane v celní unii, nebude moci na vlastní pěst vyjednávat obchodní dohody s rychle rostoucími ekonomikami, jako jsou třeba Čína nebo Indie. "Nevěříme ale tomu, že podobné obchodní dohody mohou kompenzovat výraznou ztrátu obchodu s EU," dodal. Aby labouristický lídr ve svém asi hodinovém projevu zdůraznil význam úzkých obchodních vztahů se zbytkem EU, použil příklad "jedné z nejikoničtějších značek" britského automobilového průmyslu, vozidla Mini. "Než sjede z výrobní linky hotové Mini, tak na své celkem 3200kilometrové cestě třikrát překročí Lamanšský průliv," uvedl Corbyn. Během výroby a postupného montování součástek vozidlo putuje mezi Oxfordem, Warwickshirem v Británii a Mnichovem, aby skončilo opět v Oxfordu. A takové řetězce nesmí brexit ohrozit. Čeká se na projev Mayové. Postoj britských labouristů a jejich lídra Corbyna zvyšuje tlak na premiérku Mayovou. "Brexit je brexit," prohlásila premiérka s tím, že Londýn odejde jak z vnitřního trhu, tak i z celní unie. Jenže její Konzervatiní strana je v otázce budoucích vztahů s EU rozdělena. Premiérka je pod tlakem jak tvrdého euroskeptického křídla, jež se chce od unie co nejvíce odpojit, tak i zastánců úzkého spojení s unií. A nyní hrozí, že se část konzervativců, kteří si přejí zůstat v celní unii, spojí v Dolní sněmovně právě s labouristy. "Pro Mayovou nastává rozhodující okamžik, protože většina v parlamentu nepodporuje její odmítavý postoj k celní unii," prohlásil Keir Starmer, stínový ministr pro brexit za labouristy. Premiérce, která mimochodem před samotným referendem patřila mezi zastánce setrvání v EU, tak hrozí, že v Dolní sněmovně nedokáže prosadit důležitou legislativu související s brexitem. V takovém případě by hrozily i předčasné volby. Mayovou čeká první velký test už tento pátek, kdy by měla pronést svůj projev o budoucích vztazích s EU. Až pak se ukáže, do jaké míry se jí podaří sjednotit svoji stranu.
