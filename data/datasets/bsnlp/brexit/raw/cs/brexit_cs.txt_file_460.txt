cs-460
cs
2018-02-25
http://www.ceskatelevize.cz/ct24/domaci/2401717-vystoupeni-ceska-z-eu-bylo-sebevrazednym-krokem-shodli-se-stropnicky-s-hamackem
Vystoupení Česka z EU by bylo sebevražedným krokem, shodli se Stropnický s Hamáčkem

„Ambice jde správným směrem,“ komentoval Stropnický iniciativu ODS. Hledání shody všech devíti sněmovních stran bude ale podle něj složité. „Neshodnou se všechny, většinovou shodu bychom hledat měli,“ dodal předseda ČSSD Jan Hamáček. Česko nyní čekají jednání o příštím rozpočtovém období EU a vyjednávání o jeho pozici při změnách eurozóny a evropských institucí. Podle Stropnického je nutné prosadit rozpočet, který „nezničí dosavadní politiky, ale zároveň se vypořádá s brexitem“ a který umožní politiku zvýšené bezpečnostní a obranné spolupráce.



Jako další důležitý bod reformy Evropské unie uvedl Stropnický, aby instituce byly „obslužné a nikoliv určující“. „Ty politiky by skutečně měly na svých jednáních určovat hlavy států, tedy Evropská rada,“ vysvětlil. Stropnický: EU přináší spoustu dobrého pro naše občany a měli by to slyšet. Podle Stropnického a Hamáčka je ale nutné občanům ČR vysvětlit, proč je členství v Unii výhodné. „To se strašně zanedbalo a zredukovalo se to na to, že jsou nějaké fondy a ty fondy se ztrácejí a že s tím je nějaký korupční potenciál. Což je všechno pravda, ale na druhou stranu Unie přináší spoustu dobrého pro naše občany a měli by to slyšet. Měli by to slyšet objektivně a bez nějakých příkras,“ konstatoval Stropnický. „My musíme lidem říct, jaký smysl má být v Evropské unii. A když se podíváme na tu debatu, tak se smrskla jen na migrační krizi. A ty ostatní aspekty a výhody členství v Unii tady nejsou. Pak se dostáváme do situace, kdy tady vážně někteří politici mluví o vystoupení z EU a dokonce k tomu předkládají příslušné zákony,“ doplnil Hamáček. „Podle mě je potřeba občanům vysvětlit, že vystoupení z EU je ekonomická sebevražda České republiky.“
