cs-213
cs
2018-01-14
https://www.tyden.cz/rubriky/zahranici/evropa/britska-opozice-nechce-nove-referendum-o-brexitu_462860.html
Britská opozice nechce nové referendum o brexitu

Britská opoziční Labouristická strana nepodporuje konání druhého referenda o členství Británie v Evropské unii a ani k němu nevyzývá, řekl to v neděli vůdce labouristů Jeremy Corbyn. Podle průzkumů by nyní většina Britů hlasovala proti vystoupení z unie, avšak stejně tak si většina konání dalšího referenda nepřeje. Corbyn řekl, že labouristé "nepodporují ani nevyzývají k uspořádání druhého referenda". "Vyzýváme ke smysluplnému hlasování v parlamentu," řekl. Kdo naopak stojí o uspořádání dalšího "brexitového" referenda, je bývalý předseda protievropské Strany nezávislosti Spojeného království (UKIP) Nigel Farage. V rozhovoru, který v neděli zveřejnil list Observer, řekl, že výsledek referenda z roku 2016 je ohrožen rostoucím vlivem příznivců setrvání Británie v unii. Farage prohlásil, že "dobře organizovaná a financovaná skupina těch, kteří v unii chtějí zůstat, chce potopit ty, kdo chtějí odejít". "Mají většinu v parlamentu a pokud se my nezorganizujeme, můžeme přijít o to historické vítězství, jakým brexit byl," řekl Farage. Skotská premiérka Nicola Sturgeonová prohlásila, že k tomu, zda by se mělo konat další referendum o nezávislosti Skotska, bude schopná se vyjádřit do konce roku až podle toho, jak se budou vyvíjet jednání mezi Británií a Evropskou unií. Sturgeonová vedla kampaň před referendem o brexitu z roku 2016 za setrvání v EU. Británie má z EU odejít na jaře roku 2019. Skotové už hlasovali o své nezávislosti v referendu v roce 2014 a tehdy jich většina byla pro setrvání Skotska v Británii. V referendu o brexitu si většina Skotů přála setrvání Británie v EU.
