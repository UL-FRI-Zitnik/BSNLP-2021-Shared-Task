ua-1036
uk
2018-11-19
https://ua.interfax.com.ua/news/general/546072.html
В ЄС вважають завершеними переговори щодо проекту угоди стосовно Brexi

27 країн-членів Євросоюзу домовилися не поновлювати переговори щодо проекту угоди з Лондоном стосовно виходу Великої Британії з ЄС, заявив міністр Австрії у справах ЄС Гернот Блюмель у понеділок, повідомляють європейські ЗМІ. "Обговорення угоди про вихід тепер буде закрите. Протягом багатьох місяців ми провадили інтенсивні та важкі переговори", - сказав Г.Блюмель журналістам у Брюсселі. За словами австрійського міністра, країна якого нині головує в Раді ЄС, "перший складний крок зроблено". Він зазначив, що тепер переговори у Брюсселі зосередяться на "політичній декларації" про майбутні відносини ЄС та Великої Британії. Раніше в понеділок координатор Євросоюзу на переговорах про вихід Великої Британії з Євросоюзу Мішель Барньє повідомив, що Рада ЄС погодилася з пакетом документів щодо угоди стосовно Brexit. "Міністри (члени Ради ЄС - ІФ) згодні з пакетом у цілому, зокрема щодо впорядкованого виходу", - сказав він. За його словами, "ця угода дає можливість впорядкованого виходу, який в інтересах усіх. Він дасть змогу відкрити шлях до амбітного партнерства". Голова Європейської Ради Дональд Туск раніше оголосив, що призначив саміт ЄС для розгляду проекту угоди про Brexit на 25 листопада. Британський кабмін 14 листопада погодив 585-сторінковий проект угоди про вихід Великої Британії зі складу ЄС. За словами прем'єр-міністра Великої Британії Терези Мей, погоджена нею угода відповідає всім вимогам британців на референдумі: повертає Великій Британії контроль над своїми коштами, законами і кордонами, а також припиняє вільне переміщення, захищає робочі місця та гарантує безпеку. Проект угоди охоплює різні сфери відносин ЄС та Великої Британії після "розлучення", зокрема митну, торговельну, юридичну та питання кордонів.
