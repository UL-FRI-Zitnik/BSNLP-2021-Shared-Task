ua-1002
uk
2018-11-16
https://ua.interfax.com.ua/news/general/545709.html
Новим міністром Великої Британії у Brexit призначили Стівена Барклі

Новим міністром Великої Британії у Brexit став Стівен Барклі, повідомили в п'ятницю в уряді. "Королева була рада схвалити призначення Стівена Барклі на посаду міністра із виходу з Європейського союзу", - йдеться в повідомленні, опублікованому на офіційній сторінці британського уряду в Twitter. На цій посаді він замінив Домініка Рабе, який пішов з посади через розбіжності щодо проекту угоди з Brexit. Окрім того, в уряд повернулася Ембер Рад, яка пішла в квітні з посади міністра внутрішніх справ. Тепер вона зайняла пост міністра праці і пенсійного забезпечення, який раніше покинула через угоду Brexit Естер Маквей. С.Барклі досі займав посаду в міністерстві охорони здоров'я Великої Британії. Членом британського парламенту С.Барклі став у 2010 році, перед роботою в міністерстві охорони здоров'я він займав в уряді посади, пов'язані з фінансами. С.Барклі, член Консервативної партії, виступав за вихід Великої Британії з ЄС. "Бі-бі-сі" описує С.Барклі як "надлояльного" політика, який ніколи не виступав проти уряду консерваторів. Британські журналісти відзначають, що С.Барклі не має широкої популярності у Великій Британії, як і значного політичного впливу. Прем'єр-міністр Великої Британії Тереза Мей має намір самостійно займатися переговорами з Брюсселем в останні 10 днів перед ключовим самітом ЄС, зазначають ЗМІ з посиланням на Даунінг-стрит. Завданням С.Барклі, пояснили на Даунінг-стрит, буде внутрішня підготовка Британії в цілому і парламенту зокрема для Brexit. Британський кабінет міністрів 14 листопада погодив 585-сторінковий проект угоди щодо виходу Великої Британії зі складу ЄС. За словами Т.Мей, узгоджена нею угода відповідає усім вимогам британців на референдумі: повертає Великій Британії контроль над своїми видатками, законами і кордонами, а також припиняє вільне переміщення, захищає робочі місця і забезпечує безпеку. Підписувати остаточну угоду про вихід Великої Британії з ЄС сторони, як очікується, будуть на саміті ЄС 25 листопада. Проект угоди, незважаючи на підтримку з боку уряду, був сприйнятий без значного оптимізму як в ЄС, так і у Великій Британії. Так, глава Євроради Дональд Туск у четвер заявив, що не може оптимістично сприйняти позицію Т.Мей з приводу проекту угоди щодо Brexit. У Великій Британії після досягнення домовленості щодо Brexit свої пости покинули відразу кілька членів кабінету, в тому числі міністр у справах Brexit Домінік Раб і міністр у справах Північної Ірландії Шейлеш Вара. юв.
