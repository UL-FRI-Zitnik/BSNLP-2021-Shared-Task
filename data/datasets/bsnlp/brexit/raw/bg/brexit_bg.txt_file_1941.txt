bg-1941
bg
2018-02-09
http://www.bnews.bg/article/236743-ek_i_velikobritaniya_v_spor_za_brekzit_sporazumenie_mozhe_i_da_nyama
ЕК и Великобритания в спор за Брекзит, споразумение може и да няма

ЕК предупреди, че може да няма преходен срок след оттеглянето на Великобритания от ЕС през март догодина. Главният преговарящ на ЕС по въпросите за оттеглянето на Великобритания Мишел Барние заяви, че преходният срок, за който Лондон настоява, не е сигурен. Барние добави, че е настъпило време британското правителство да вземе съответните решения. Лондон не се съгласява в преходния срок, който би започнал през март догодина и завършил на 31 декември 2020 г., новопристигналите във Великобритания граждани на ЕС да разполагат с пълни права. По думите на Барние, ако в този преходен срок не се прилага изцяло законодателството на ЕС, споразумение не може да има. Той поясни, че достъпът до митническия съюз и единния пазар, за който Великобритания настоява до края на 2020 г., е обвързан с прилагането на четирите свободи на движение и те не подлежат на преговори. Изненадам съм от разногласията и това може да се превърне в препятствие. През март би трябвало Европейският съвет да даде насоки за преговорите за бъдещите отношения с Лондон, а дотогава трябва да сме договорили условията на прехода, добави Барние. Главният преговарящ допълни, че засега с Лондон не са на едно мнение и за прилагането на законодателството на ЕС в преходния срок. Великобритания е изразила настояване в този срок да не бъде отговорна пред Европейския съд. Същевременно ЕС цели съдът в Люксембург да може да се произнася по двустранни спорове, както и на Великобритания да могат да бъдат налагани наказателни процедури до края на 2020 година. По отношение на границата между Великобритания и Ирландия ЕС предлага три възможности, но по думите на Барние всяка от тях предполага възобновяването на граничните проверки. Той отбеляза, че ЕС все още очаква да научи британските предложения по този въпрос. На днешната пресконференция на Барние не присъства британският преговарящ Дейвид Дейвис. Барние коментира по този повод, че вратите му остават отворени за всеки и че Дейвис може да се присъедини към преговорите, когато пожелае. Видимо раздразнен, Барние настоя, че винаги е бил възпитан и сдържан с британските преговарящи, но би предпочел да ги вижда по-често. Барние уточни, че днес се е провалила среща на преговарящите екипи по въпроса за бъдещите отношения между ЕС и Великобритания. Срещите ще продължат редовно, днес възобновихме преговорите за първи път от декември насам, отчете той. През декември Великобритания настояваше ЕС да отчете "достатъчен напредък" в преговорите, за да започне обсъждането на бъдещите отношения и преходния срок. Европейският съвет удовлетвори това искане, но преговорите отново останаха в застой, пише Дир.бг.
