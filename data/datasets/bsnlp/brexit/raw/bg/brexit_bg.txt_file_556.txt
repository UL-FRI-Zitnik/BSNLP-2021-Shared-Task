bg-556
bg
2018-01-04
https://money.bg/finance/ing-paundat-shte-poskapne-i-shte-skochi-do-nay-visokoto-si-nivo-otpredi-vota-za-brekzit.html
ING: Паундът ще поскъпне и ще скочи до най-високото си ниво отпреди вота за "Брекзит"

Паундът ще има звездна година и в края на 2018-а може да достигне по-високо ниво от това непосредствено преди референдума за "Брекзит" през 2016 година. Това смята експертът от холандската банка ING Вирадж Пател. Комбинация от различни фактори може да превърне британската валута в най-предпочитаната сред основните в следващите 12 месеца. Прогнозите са, че тя ще поскъпне с поне 11% от сегашните си нива. Ако тези очаквания се сбъднат, то тя ще стигне най-високото си ниво от референдума за "Брезкит" и дори ще бъде с около 3,5% по-скъпа от равнището си ден преди вота. "Прогнозираме, че ще има стабилност около 1,40 долара за паунд, а допълнително отслабване на долара може да изтласка курса до 1,50 долара за паунд", обяснява още експертът. Пател е на мнение, че ако Европейския съюз (ЕС) и Великобритания успеят да постигнат преходно споразумение по "Брекзит" в началото на тази година, а икономиката на Острова се представи добре, 2018-а ще бъде добра за валутата. "Смятам, че паундът може да бъде най-големият печеливш от ограничената политическа несигурност поне в началните месеци на годината", допълва той.
