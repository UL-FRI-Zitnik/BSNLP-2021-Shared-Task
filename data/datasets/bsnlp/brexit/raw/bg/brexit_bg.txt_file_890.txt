bg-890
bg
2018-01-29
https://www.tvevropa.com/2018/01/resheno-prehodniyat-period-sled-brekzit-e-do-31-dekemvri-2020-g/
Решено: Преходният период след Брекзит е до 31 декември 2020 г.

29.01.2018 Свят Съветът на ЕС упълномощи Европейската комисия да започне преговори с Лондон по преходния период до пълното оттегляне на Великобритания от Съюза. Това се случи на заседание на Съвета по общи въпроси, който за пръв път бе председателстван от вицепремиера и министър на външните работи на България Екатерина Захариева в рамките на българското европредседателство. Утвърдените насоки предвиждат в преходния срок до 31 декември 2020 година Великобритания да прилага изцяло правото на ЕС, като същевременно не участва в общностните решения.

Екатерина Захариева – председателстваща заседанието на Съвета по общи въпроси: „Министрите одобриха бързо насоките, които представи г-н Барние. Съумяхме да запазим досегашното единство в общностната позиция за преговорите за Брекзит. Ние разглеждаме преходния период след Брекзит с пълно прилагане на европейското законодателство от Великобритания без тя да участва в институциите и процеса на вземане на решения“. ЕК ще преговаря европейското законодателство в областта на сигурността да бъде прилагано в преходния срок от Лондон по желание, както и досега. Великобритания следва да остане страна по търговските споразумения на ЕС, сключени по време на прехода, макар че няма да участва в приемането им. В този двугодишен срок Обединеното кралство ще остане в митническия съюз и в единния пазар, но няма да може да сключва двустранни търговски споразумения, освен ако не получи разрешение от ЕС. Освен това Лондон се задължава да зачита върховенството на Европейския съд. От март догодина Великобритания повече няма да има представители в институциите на ЕС. Когато бъде преценено, това правило ще допуска изключения и британски представители ще бъдат канени на отделни срещи на равнище ЕС, без да имат правото на глас.
