bg-261
bg
2018-01-02
http://www.dnesplus.bg/News.aspx?n=823834
Брекзит се отразява негативно на британските компании въпреки рекордно високото бизнес доверие в световен план

. 02.01.2018 14.13 Глобалният бизнес оптимизъм се намира в рекордно високи нива, но настроението сред британските компании е спаднало през изминалата година, тъй като несигурността около процеса на Брекзит продължава да натежава сериозно върху корпоративното доверие на Острова, показват резултати от проучване на счетоводната компания "Грант Торнтън", цитирано от вестник UK Telegaph. В своя тримесечен "Международен бизнес доклад" счетоводната компания посочва, че оптимизмът сред фирмите в световен план е на най-високото ниво от 25 години насам. Тази позитивна настройка отразява широко разпространените очаквания, че рентабилността на компаниите ще се увеличи през следващите 12 месеца. Докладът също така отчита, че делът на фирмите, които заявяват, че ще повишат цените на своите продукти, се намира в почти тригодишен връх. За разлика от това доста позитивно проучване в световен план, оптимизмът сред британските компании се е понижил през последната година. Нетният баланс на оптимизма (делът на положителните нагласи, изключвайки негативните) достигна 12% през четвъртото тримесечие на миналата година, което е с цели 61 процентни пункта по-ниско спрямо същия период на 2015-a година - преди проведения референдум в подкрепа за излизане на Великобритания от ЕС. Проучването отбелязва, че оптимизмът сред британските компании е спаднал стабилно спрямо месеците преди самото гласуване за Брекзит, въпреки че през последното тримесечие на изминалата година е отбелязал леко подобрение. Робърт Хана, главен оперативен директор на "Грант Торнтън", заяви пред вестник Telegaph: Бизнесът в Обединеното кралство запазва изчаквателен модел на развитие след гласуването в подкрепа за Брекзит през юни 2016-а година, тъй като много малкото подробности около течащите с ЕС преговори провокират значителна несигурност. Последните няколко седмици обаче дадоха на бизнеса известна яснота относно този процес и трябва да видим, дали това ще се отрази на данните за оптимизма през следващите месеци. В проучването на компанията "Грант Торнтън" има и нещо позитивно - 24% от британските компании заявяват, че планират да увеличи износа, като този процент се е увеличил през последната година отчасти поради спада на лирата стерлинг. Робърт Хана добави: Окуражаващо е британските предприятия да се фокусират все повече върху своите експортни стратегии и да се опитват да увеличат възможностите си на пазарите зад граница. Междувременно британският министър, отговарящ за Брекзит преговорите, Дейвид Дейвис, заяви във вторник, че Великобритания желае финансовите услуги да бъдат включени в търговската сделка с Европейския съюз, която да обхваща и напълно да отразява всички икономически зони. Трябва да се има предвид, че през миналия месец Мишел Барние - основен преговарящ от страна на ЕС, отбеляза, че не е запознат с никаква сделка за свободна търговия, включваща неограничен достъп до финансови услуги. /bnr.bg Днес+
