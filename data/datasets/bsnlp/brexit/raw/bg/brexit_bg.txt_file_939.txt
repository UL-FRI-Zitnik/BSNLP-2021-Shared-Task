bg-939
bg
2018-03-14
http://focus-news.net/./news/2018/03/14/2499530/brekzit-ep-preporachva-sporazumenie-za-asotsiirane-mezhdu-es-i-obedinenoto-kralstvo.html
Брекзит: ЕП препоръчва споразумение за асоцииране между ЕС и Обединено...

Страсбург.  Зачитане на целостта на вътрешния пазар, митническия съюз и четирите свободи;  Осигуряване на равнопоставено и справедливо третиране на гражданите на ЕС, живеещи в Обединеното кралство, и на британските граждани, живеещи в ЕС;  Запазване на правата на гражданите, залегнали в Белфасткото споразумение (Ирландската граница). ЕП прие резолюция, в която излага възможната рамка на бъдещите отношения между ЕС и Обединеното кралство след Брекзит. Като се вземат предвид червените линии, обявени от британското правителство, евентуално споразумение за асоцииране между ЕС и Обединеното кралство може да предостави подходяща рамка за техните бъдещи отношения. Това се казва в резолюцията, приета с 544 гласа „за“, 110 гласа „против“ и 51 гласа „въздържал се“. Отношенията могат да се базират на четири стълба: • търговия и икономически отношения (споразумение за свободна търговия); • вътрешна сигурност; • сътрудничество във външната политика и отбраната; • тематично сътрудничество, например в сферата на трансгранични научни и иновационни проекти. Евродепутатите настояват тази рамка да включва последователно управление, със солиден механизъм за уреждане на спорове. Резолюцията, подготвена от работната група на парламента относно Брекзит, подчертава уникалността на системата на ЕС, с нейните задължителни общи разпоредби, общи институции и общи механизми за надзор, правоприлагане и правосъдие. Това означава, че дори близко асоциирани държави със сходно законодателство не могат да се възползват от права, облаги и достъп до пазара в същата степен като държавите членки на ЕС. Всяка рамка за бъдещите отношения трябва да включва и зачитането на целостта на вътрешния пазар, митническия съюз и четирите свободи, без да позволява различен подход за отделните сектори (избиране на благоприятни закони на ЕС). Тя трябва да гарантира независимото вземане на решения в ЕС и правния ред на Съюза, включително ролята на Съда на ЕС. Споразумение за оттегляне и преходен период В резолюцията се приветства проектът на споразумение за оттегляне на Европейската комисия от 28 февруари и се изразява подкрепа за предложените преходни мерки. Също така отново се подчертава, че е важно да се гарантира равнопоставено и справедливо третиране на гражданите на ЕС, живеещи в Обединеното кралство, и на британските граждани, живеещи в ЕС. В резолюцията се приветства и проектът на протокол относно Ирландия и Северна Ирландия, включително и вариантът за предпазен механизъм, описан в съвместния доклад от декември 2017 г. , който предоставя конкретно резервно решение срещу засилването на граничния контрол и запазва сътрудничеството север-юг. Евродепутатите подчертават и важността на запазването на правата на гражданите, изложени в Белфасткото споразумение. Цитат Момчил Неков (С&Д, България) заяви: „Брекзит ще донесе промяна в Европейския съюз както за гражданите, така и за бизнеса. За нас българите е важно в кратки срокове да се постигне споразумение, което да гарантира правата на гражданите, за да могат всички тези хиляди българи да живеят без притеснения за бъдещето си. За последното десетилетие стокообменът между Великобритания и България се е удвоил до 1,2 милиарда евро на годишна база. Без споразумение след Брекзит, българският износ за Обединеното кралство, равняващ се на 500 милиона евро, е застрашен. В наш интерес е тази икономическа връзка да се запази поне на днешните нива. Трябва да се изостави езикът на политическите обвинения и да погледнем прагматично на бъдещите отношения между ЕС и Обединеното кралство.“ Следващи стъпки Резолюцията излага приноса на Парламента към срещата на високо равнище на държавните и правителствените ръководители на ЕС на 22 – 23 март, когато се очаква да бъдат приети насоките на Съвета за преговори относно бъдещите отношения с Обединеното кралство. Всяко споразумение за оттегляне или бъдещо споразумение за асоцииране или международно споразумение с Обединеното кралство трябва да бъде одобрено от ЕП. © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция "Фокус"!
