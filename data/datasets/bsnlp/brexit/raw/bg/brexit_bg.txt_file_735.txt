bg-735
bg
2018-02-19
https://www.tvevropa.com/2018/02/britanski-kmetove-se-sreshtat-v-bryuksel-s-glavniya-pregovaryasht-za-brekzit-mishel-barnie/
19.02.2018 Британски кметове се срещат в Брюксел с главния преговарящ за Брекзит Мишел Барние

19.02.2018 Свят Кметове на 10 британски градове се срещат в Брюксел с главния преговарящ за Брекзит от страна на ЕС Мишел Барние. Те искат да изразят тяхната позиция за Брекзит на фона на прогнозите, че излизането на Великобритания няма да се отрази добре на икономиката.

Кметовете пожелаха срещата с Мишел Барние след като преди по-малко от две седмици изтекла информация от доклад за правителството показа, че икономиката на Великобритания ще бъде по-зле извън ЕС, независимо каква сделка ще бъде постигната по Брекзит. Напускането на ЕС, според информацията, ще се отрази особено неблагоприятно на Североизточната част на страната, където в случай, че Великобритания напусне без търговска сделка, се очаква свиване на икономиката със 16 %. Ето защо кметовете на градове като Бирмингам, Бристол, Кардиф, Глазгоу, Ливърпул и Манчестър искат техният глас да бъде чут в процеса на преговорите. Те заявяват ясно, че тяхната цел не е да се месят в преговорите и да пречат на правителството, но биха искали запазване на връзките, които имат с европейските градове и след Брекзит.
