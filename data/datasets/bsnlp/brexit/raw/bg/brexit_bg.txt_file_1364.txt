bg-1364
bg
2018-06-19
https://www.24chasa.bg/novini/article/6921054
Холандия отхвърли иск на британците в страната за запазването на правата им след Брекзит Холандското правосъдие отхвърли на апелативна инстанция иск на живеещи в Холандия британски граждани да се отнесе към Съда на Европейския съюз щекотливият въпрос за статута им след излизането на

Холандското правосъдие отхвърли на апелативна инстанция иск на живеещи в Холандия британски граждани да се отнесе към Съда на Европейския съюз щекотливият въпрос за статута им след излизането на Великобритания от ЕС, предаде Франс прес. Искът бе внесен от петима британци, притеснени за защитата на правата им на европейски граждани след Брекзит. Апелативният съд в Амстердам, който се произнесе в полза на холандското правителство, прецени, че искът на петимата британци не е достатъчно конкретен, за да бъде сезиран Съдът на ЕС в Люксембург, предава БТА. През януари петимата британци, някои от които живеят в Холандия от десетилетия, както и две организации на преселници, заведоха дело срещу холандското правителство - първи подобен случай след британския референдум за членството в ЕС.

Ищците твърдят, че живеят толкова дълго в Евросъюза, че са придобили права на европейски граждани (включително свободата на движение), които Холандия трябва да им гарантира и след като Великобритания напусне ЕС на 29 март 2019 г. На 7 февруари амстердамски съд постанови на първа инстанция, че Съдът на ЕС трябва да се произнесе по случая - решение, което може да има значителни последици за милиони британски граждани, които живеят на континента. На апелативно заседание през април обаче адвокатът, представляващ холандското правителство, обяви правният казус за неоснователен и настоя той да бъде обявен за неприемлив. Около 46 000 британци живеят в момента в Холандия, няма никаква вероятност някой от ищците да е застрашен от експулсиране, каза той. След огласяване на решението на апелативния съд днес, адвокат на ищците каза, че всички те са много разочаровани. Ще проучим постановеното от съда, преди да решим какви да са следващите ни действия. Може да отнесем въпроса пред холандския Върховен съд или да предприемем по-задълбочена процедура пред съдилищата. Съдията на първа инстанция отправи към Съда на ЕС два предварителни въпроса: дали след Брекзит британските граждани автоматично ще губят европейското си гражданство или ще запазят правата си, и ако ги запазят, при какви условия? През април въпросът беше поставен в долната камара на холандския парламент, по време на кръгла маса за обсъждане на последиците от Брекзита.
