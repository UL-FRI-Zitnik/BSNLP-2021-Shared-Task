pl-1557
pl
2018-05-20
http://www.rp.pl/Polityka/305209957-Neokolonialny-welon-ksieznej-Sussex.html
Neokolonialny welon księżnej Sussex

Rozmowa z Januszem Siborą, historykiem dyplomacji, badaczem ceremoniału królewskiego.

Rzeczpospolita: W sobotę odbył się royal wedding, książę Harry poślubił Meghan Markle. Jakie było polityczne znaczenie tej uroczystości? Poniżej dalsza część artykułu.

Janusz Sibora: Niewątpliwie nad tym ślubem zaciążyła poprawność polityczna: śpiew gospel w kościele, duchowny z Chicago, który w mocno amerykańskim stylu wygłaszał mowę o potędze miłości. Królowa była zażenowana zachowaniem duchownego, co skwitowała – a rzadko jej się to zdarza – wzruszeniem ramion. Ale zwróciłbym uwagę na inny element tej ceremonii. Mianowicie? Na welonie Meghan Markle wyhaftowane zostały 53 kwiaty symbolizujące państwa należące do Wspólnoty Narodów. W sytuacji brexitu polityczne przesłanie jest oczywiste: Wielka Brytania musi dążyć do ścisłej współpracy w ramach Wspólnoty Narodów, która ma stanowić przeciwwagę dla opuszczonej UE. Oficjalne informacje wskazują, że kwiaty znalazły się na stroju na życzenie panny młodej, w co należy wątpić. Tu nic nie dzieje się przypadkiem. Przypomnę, że miesiąc temu w Londynie odbył się pierwszy od 20 lat zjazd przedstawicieli Wspólnoty Narodów, której przywódcą namaszczony został książę Karol. Pojawia się jednak pytanie, czy w chwili przygotowywania sukni odbyły się stosowne konsultacje i czy wszystkie państwa zrzeszone we Wspólnocie Narodów wyraziły na to pisemną zgodę. Wszak welon zawiera w sobie neokolonialne reminiscencje z epoki wiktoriańskiej połączone z planem reanimacji Wspólnoty Narodów. A jeżeli nie było konsultacji? Mielibyśmy do czynienia z dyplomatycznym skandalem. Pamiętajmy, że na Wspólnotę Narodów składają się państwa, które obecnie mają różne ustroje. Nie wiem, czy obywatele Cypru i Malty, Indii, Pakistanu, Sri Lanki i RPA, jeśli nie było konsultacji, bez głosu sprzeciwu zaakceptują takie manifestacje polityczne... —rozmawiał Łukasz Lubański.
