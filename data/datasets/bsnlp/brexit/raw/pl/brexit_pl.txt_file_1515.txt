pl-1515
pl
2018-04-12
http://www.tvp.info/36771059/premier-may-do-obywateli-unii-chcemy-zebyscie-zostali
Premier May do obywateli Unii: Chcemy, żebyście zostali

Szefowa brytyjskiego rządu udzieliła wywiadu PAP i polonijnemu tygodnikowi „Cooltura” na rok przed planowanym Brexitem. Podkreśliła, że jej rząd chce, aby ponad milion Polaków mógł pozostać w Wielkiej Brytanii i zaznaczyła, że liczy na ich dalszą integrację z krajem, w tym przez aktywny udział w wyborach lokalnych. – Od początku procesu Brexitu priorytetowo traktowałam kwestię praw obywateli Unii Europejskiej, bo doceniam ich ogromny wkład w Wielką Brytanię. Właśnie dlatego dla mnie jednym z najważniejszych osiągnięć ubiegłego roku było grudniowe porozumienie ze Wspólnotą, które pozwala mi powiedzieć, że wszyscy obywatele UE - w tym mam nadzieję wielu Państwa czytelników - mogą tutaj zostać i chcemy, żeby zostali – powiedziała premier. Wsparcie dla starszych i niepełnosprawnych May przekonywała, że przygotowywany system internetowej rejestracji w celu uzyskania tzw. statusu osoby osiedlonej - początkowo dobrowolnie, a z czasem obowiązkowo - będzie prosty i jednoznaczny. Jak zaznaczyła, w procesie jego tworzenia konsultowane są m.in. grupy obywateli UE w tym Polaków, pracodawcy i ambasady państw członkowskich.

– Jeśli chodzi o obawy związane z procesem, to obiecaliśmy już wcześniej, że wykorzystamy posiadane przez nas dane rządowe, by ludzie nie musieli przedstawiać stosów dokumentów. Będziemy też oferowali wsparcie dla wrażliwych grup, takich jak osoby starsze, niepełnosprawne i te, dla których angielski jest drugim językiem – powiedziała. Jak zapowiedziała, system zostanie uruchomiony jeszcze w tym roku, a obywatele UE mogą zapisać się na portalu gov.uk na listę mailingową, która będzie ich informowała o najważniejszych zmianach - tak, aby nie przeoczyli żadnego terminu.

„Chcemy, żebyś został” Po raz pierwszy May odniosła się także w otwarty sposób do pojawiających się wśród Polaków w Wielkiej Brytanii głosów, że decyzja o Brexicie była dla nich sygnałem, iż nie są akceptowani przez Brytyjczyków i zmusiła do refleksji nad przyszłością w tym kraju. – Wielka Brytania, z której jestem dumna, to otwarty i tolerancyjny kraj, więc jest mi bardzo przykro, jeśli ktokolwiek, kto zgodnie z prawem wybrał ten kraj na swój dom, czuje, że nie jest tutaj mile widziany. To także dzięki obywatelom UE Wielka Brytania jest takim wspaniałym krajem. Żyją tutaj ponad 3 mln osób z 27 państw członkowskich i zwracam się do każdego z nich: chcemy, żebyś został i cieszymy się, że jesteś – tłumaczyła. Nie zagłosowali za zamykaniem drzwi Premier argumentowała, że Brytyjczycy zagłosowali w referendum za przywróceniem prawa decydowania o samych sobie i odzyskaniem kontroli nad naszymi granicami, ale nie zagłosowali za zamykaniem naszych drzwi przed utalentowanymi i pracowitymi ludźmi. – Stworzymy niezależny system imigracyjny, który pozwoli na kontrolę tego, kto tutaj przyjeżdża, ale Wielka Brytania będzie nadal otwartym krajem, z radością witającym najzdolniejszych ludzi, którzy chcą ciężko pracować i mieć wkład w rozwój tego kraju – zapewniła. W związku z zaplanowanymi na 3 maja wyborami samorządowymi May zaapelowała także do Polaków o aktywny udział w głosowaniu, niezależnie od tego, na kogo będą głosować. Aby wziąć w nim udział, należy się zarejestrować w spisie wyborców. Termin zgłoszeń, których można dokonać przez internet, upływa 17 kwietnia.

Nie spodziewa się napływu migrantów Brytyjska premier nie spodziewa się znacznego napływu migrantów przed przewidzianym na 1 stycznia 2021 r. końcem tzw. okresu przejściowego, który oznacza też zakończenie swobody przepływu osób. Pytana, czy brytyjski rząd nie naraża się na powtórkę błędnych szacunków z 2004 r., kiedy spodziewano się napływu zaledwie kilkunastu tysięcy osób z nowych państw członkowskich, May przekonywała, że teraz są zupełnie inne okoliczności. Wskazała, że w zeszłym roku odnotowano znaczący spadek migracji międzynarodowej netto. Nowy system migracyjny May potwierdziła jednocześnie, że pierwsze zmiany będą widoczne jeszcze w trakcie tzw. okresu przejściowego - od 29 marca 2019 r. do końca grudnia 2020 r. - kiedy każdy obywatel UE przyjeżdżający do Wielkiej Brytanii w celu pozostania przez okres powyżej trzech miesięcy będzie musiał przejść przez rejestrację swojego pobytu. – Stworzymy nowy system migracyjny, który jest uczciwy, ale też działa na rzecz interesów Wielkiej Brytanii – zapowiedziała, podkreślając jednak, że rząd chce nadal przyciągać najzdolniejszych ludzi z UE i z całego świata.
