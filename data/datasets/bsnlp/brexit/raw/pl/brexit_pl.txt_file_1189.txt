pl-1189
pl
2018-06-01
http://www.rp.pl/Brexit/180609931-Zwolennik-Brexitu-stara-sie-o-prawo-pobytu-we-Francji.html
Zwolennik Brexitu stara się o prawo pobytu we Francji

Lord Nigel Lawson, polityk Partii Konserwatywnej, członek Izby Lordów, jeden z orędowników Brexitu jest krytykowany za hipokryzję, po tym jak okazało się, że podjął starania o uzyskanie karty pobytu we Francji - informuje BBC.

Konserwatywny polityk, który aktywnie angażował się w kampanię na rzecz opuszczenia UE przez Wielką Brytanię, przyznał, że rozpoczął "męczącą" procedurę uzyskania prawa do legalnego pobytu we Francji. Zaznaczył jednak, że nie stara się o francuskie obywatelstwo. Poniżej dalsza część artykułu.

Konserwatywna parlamentarzystka Sarah Wollaston stwierdziła jednak, że wrażenie wytworzone przez działania Lawsona jest "okropne". Wollaston początkowo opowiadała się za Brexitem, ale ostatecznie, przed referendum apelowała o zagłosowanie za pozostaniem Wielkiej Brytanii w UE. Z kolei rzecznik organizacji Best for Britain, opowiadającej się przeciwko Brexitowi, Paul Butters stwierdził, że "wygląda na to, iż koszty (Brexitu) zostaną zapłacone przez innych, podczas gdy były Kanclerz Skarbu będzie wygrzewał się w swoim luksusowym domu we Francji". - Były Kanclerz wygląda na hipokrytę - dodał. Lord Lawson, mieszkający na co dzień w rezydencji w Gers, w południowo-zachodniej Francji, w rozmowie z BBC podkreślał, że nie było tajemnicą, iż od lat mieszka we Francji. - To francuskie władze nakazały mi aplikowanie o kartę pobytu. Nic więcej się nie zmieniło - dodał. W wywiadzie dla "Connexion", anglojęzycznego magazynu dla Brytyjczyków mieszkających we Francji wyraził nadzieję, że kwestia Brytyjczyków mieszkających w krajach UE zostanie uregulowana w czasie rozmów na temat Brexitu. Dopytywany czy wystąpił o kartę pobytu we Francji przyznał jednak, że to zrobił. - Nie wiem jak to się zakończy, ale nie jestem szczególnie zmartwiony - podkreślił. - Mówię jako Brytyjczyk we Francji - nie staram się o francuskie obywatelstwo - nie martwię się - zaznaczył. Lawson podkreślił, że Brexit powinien przynieść korzyść Wielkiej Brytanii, ale będzie to zależało od polityki brytyjskich rządów. - Są rzeczy, które chcielibyśmy robić, ale nie możemy, ponieważ nie mamy autonomii. Ale ta władza może być użyta kompetentnie, lub nie - wyjaśnił.
