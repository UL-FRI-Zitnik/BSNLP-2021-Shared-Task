sl-191
sl
2019-09-03
https://www.dnevnik.si/1042896996/svet/vedno-vec-britanskih-poslancev-zeli-prepreciti-brexit-brez-dogovora
Vedno več britanskih poslancev želi preprečiti brexit brez dogovora

Opozicija in uporniki iz vladajoče konservativne stranke želijo s pomočjo nujne razprave spremeniti današnji dnevni red parlamentarnega zasedanja. Če bo predsednik britanskega parlamenta John Bercow drevi odobril razpravo o brexitu, bi lahko britanski poslanci glasovali o morebitnem začetku zakonodajnega postopka, s katerim želijo preprečiti brexit brez dogovora, poroča nemška tiskovna agencija dpa.

Britanska vlada tovrstnim načrtom ostro nasprotuje.

Britanske poslance bo danes okoli 16.30 po srednjeevropskem času nagovoril britanski premier Boris Johnson, ki naj bi predvidoma govoril o zaključkih vrha G7. Stališče vlade o pripravah na brexit pa naj bi kasneje predstavil Michael Gove, ki je v vladi zadolžen za brexit.

Okoli 19.30 bi lahko Bercow odločil o nujni razpravi o brexitu, ki jo zahteva 18 poslancev, med njimi nekdanji finančni minister Philip Hammons. Razprava pa bi se lahko pričela okoli 20. ure, glasovanje pa bi sledilo med 22.30 in 23. uro.

Če bodo poslanci danes potrdili začetek zakonodajnega postopka, bi lahko v sredo odločali o osnutku zakona, ki bi preprečil brexit brez dogovora 31. oktobra. V četrtek bi osnutek romal v lordsko zbornico.

Vlada je sicer v odgovor na zahteve opozicije omenila možnost predčasnih volitev, a potrebuje za takšen scenarij dvotretjinsko večino v parlamentu. Laburisti so sicer že odrekli podporo predčasnim volitvam, saj so jih ocenili za past. Ugibajo namreč, da bi jih lahko razpisali šele po 31. oktobru, kar bi vladi omogočilo izvedbo brexita brez dogovora, poroča britanski BBC.

Johnson je sicer skušal onesposobiti svoje nasprotnike tudi z zahtevo, da se delo parlamenta že prihodnji teden prekine. Prekinitev bo trajala do sredine oktobra, s tem pa naj bi po ocenah poznavalcev vlada parlamentu onemogočila preprečitev brexita brez dogovora po zakonodajni poti. Zato želijo sedaj opozicijskih laburisti čim hitreje na pot spraviti ustrezno zakonodajo, s katero želijo preprečiti, da bi Velika Britanija EU 31. oktobra zapustila brez dogovora. Premier Johnson medtem vztraja pri brexitu 31. oktobra, z dogovorom ali brez njega.
