sl-167
sl
2019-07-27
https://www.vecer.com/portret-tedna-gospod-brexit-garancija-za-kaos-10044744
(PORTRET TEDNA) Gospod brexit, garancija za kaos

Pred vrati premierske rezidence v ulici Downing Street 10.

Novi britanski premier Boris Johnson je odločen, da Združeno kraljestvo 31. oktobra popelje iz Evropske unije - z dogovorom ali brez.

O, moj bog, le kaj sem storila?" si je morda mislila britanska kraljica Elizabeta II., ko je v sredo popoldne podelila že 13. mandat za sestavo vlade v svojem več kot 67-letnem kraljevanju Združenemu kraljestvu Velike Britanije in Severne Irske ter državam Commonwealtha. In se hkrati vprašala, kakšno bo Združeno kraljestvo čez slabe tri mesece ali pa čez tri leta.

Mandat je namreč prejel 55-letni Alexander Boris de Pfeffel Johnson. Mož, ki bo moral popeljati Združeno kraljestvo skozi najbolj turbulentne čase v zadnjih osmih desetletjih, podobno kot sloviti premier Winston Churchill med drugo svetovno vojno. Toda če se je Velika Britanija nekaj mesecev pred pričetkom Churchillovega mandata zapletla v vojno s Hitlerjevo Nemčijo, da bi tako pomagala kontinentalni Evropi, ker se je tako zavezala, se kaj takega pod Johnsonovim vodenjem vlade skoraj gotovo ne bi zgodilo. Johnson je namreč trdno odločen, da Združeno kraljestvo popelje iz Evropske unije in čim bolj oddalji od Evrope - zlepa ali zgrda. Brexit je daleč najpogostejša beseda v njegovem besednjaku.

Nihče od britanskih politikov verjetno ne sovraži EU bolj kot Johnson

Z zagovarjanjem odhoda Združenega kraljestva iz EU si je ta dvakratni župan Londona, ki je bil rojen britanskim staršem v New Yorku, utrl pot v visoko politiko. Resda je imel na svojem županskem spisku dobre reference, kot je bila organizacija poletnih olimpijskih iger leta 2012, toda za vzpon v konservativni stranki je potreboval še kaj več. In bolj ko se je bližal tisti usodni referendum o britanskem izstopu 23. junija 2016, glasnejši je bil Johnson. Evropska unija izkorišča Združeno kraljestvo in brez nje nam bo veliko bolje, je bila njegova mantra. In ko je po odstopu premiera Davida Camerona, ki je svoj odhod obljubil, če bodo Britanci glasovali za brexit (to so storili s tesno 51,9-odstotno večino), vodenje konservativne stranke in vlade prevzela Theresa May, je Johnson postal zunanji minister. Ki je glede pogajanj o brexitu ostal nekoliko v senci posebnih ministrov za brexit, Davida Daviesa in Dominica Raaba, a s svojim pogostim nediplomatskim vedenjem vzbujal pozornost in neverjetno spominjal na tistega, ki je bil na drugi strani Atlantika izvoljen novembra istega leta: ameriškega predsednika Donalda Trumpa. Zato ni čudno, da po Veliki Britaniji kroži šala, da je bil Johnson "mali trump", ko se slednji sploh še ni prav odločil za vstop v politiko. Pa pri tem niti slučajno ne mislijo na nenavadno, smešno pričesko, na katero oba prisegata.

Žaljiv do vseh

Johnsonovih verbalnih zdrsov je bilo toliko, da bi ga lahko zlahka primerjali s kraljičinim soprogom princem Phillipom, ki ni bil nikoli tiho. Dva meseca, preden je bil imenovan za zunanjega ministra, je zmagal na tekmovanju za najbolj žaljivo pesem o turškem predsedniku Recepu Tayyipu Erdoganu. V Johnsonovi pesmi je opisan spolni odnos med Erdoganom in kozo. Leta 2016 pa je celotno afriško celino označil za eno državo. Nasploh je bil pogosto kritiziran zaradi domnevne neobčutljivosti do ljudi drugih ras. Ko je leta 2008 kandidiral za londonskega župana, je postal tarča kritik zaradi kolumne iz leta 2002, v kateri je v zvezi s temnopoltimi otroki uporabil staro ameriško žaljivko piccaninnies (zamorček). Na županskem soočanju ga je nato moderator Nihal Arthanayake vprašal, ali se razume z manjšinami. "Razumem se z manjšinami, v tem se me ne da prekašati," mu je odgovoril Johnson. "Moji otroci so celo na četrt Indijci. Kaj praviš na to?"

Z ameriškim predsednikom Donaldom Trumpom ga ne druži le nenavadna pričeska.

Kot zagnan podpornik brexita je Johnson že večkrat izrazil svoje mnenje o članstvu v Evropski uniji, nekajkrat celo s pomočjo kulinaričnih metafor. Leta 2013 je kot londonski župan dejal, da Združeno kraljestvo nima nobenih koristi od članstva v EU. "Najprej nas prisilijo, da plačujemo davke za grške oljčne nasade, od katerih jih velika večina verjetno sploh ne obstaja. Nato pa nam ukažejo, da v restavracijah ne smemo namakati kruha v olivno olje," tako Johnson. "Nismo se pridružili skupnemu trgu - s čimer smo izdali Novozelandce in njihovo maslo -, da bi nam ukazovali, kdaj, kje in kako lahko uživamo olivno olje, ki ga moramo subvencionirati."

Idealen za tabloide

Medtem ko novinarji resnih britanskih medijev analizirajo prve Johnsonove besede in poteze ter se večinoma držijo za glavo, so v rumenem tisku nad ustoličenjem nekonvencionalnega premiera navdušeni. Trenutno se najbolj zabavajo z vprašanjem, ali se bo v premiersko rezidenco v londonski ulici Downing Street 10 vselila Johnsonova prijateljica, 31-letna Carrie Symonds. Boris Johnson je prvi britanski premier, ki ni poročen. Sicer ni navada, da bi britanski predsedniki oziroma predsednice vlad izpostavljali svoje zakonce, izjema je bil morda le Tony Blair s soprogo Cherie.

Prav tako je sporen zaradi seksističnih izjav. Ko je leta 2005 oglaševal svojo stranko britanskih konservativcev, je po vseh znakih nagovarjal samo eno ciljno skupino. "Če glasujete za konservativce, bo vaša žena dobila večje prsi, vi pa boste imeli več možnosti, da kupite avto BMW M3." Leta 2018 pa je v kolumni, v kateri brani sporno dansko prepoved burke, dejal, da so ženske, ki nosijo to oblačilo, videti kot "poštni nabiralniki" ali "bančni roparji".

Rojen v zlati zibelki

Zdaj je torej ta politik odločen, da uresniči voljo ljudstva, kot rad velikokrat poudari, in pomaha združeni Evropi v slovo. Morda ljudje, ki so večinoma glasovali za brexit, torej delavci, rudarji, kmetovalci in drugi iz nižjega in srednjega sloja, niti ne vedo, da Boris, kot ga najpogosteje kličejo na Otoku, ni eden izmed njih. Rodil se je v zlati zibelki, kot pogosto rečemo, in se med drugim šolal na elitni britanski univerzi Eton, ki je dala kar 20 britanskih premierov od dosedanjih 55 - med njimi sta bili le dve ženski, Magaret Thatcher in Theresa May. Ko se je preizkušal kot novinar, je bil med letoma 1989 in 1994 dopisnik iz Bruslja in že takrat kritičen in žaljiv do Evropske unije; njegovi novinarski kolegi pa so opozarjali, da so njegovi članki vsebovali kar nekaj neresnic. Teh se po potrebi, podobno kot Trump, poslužuje tudi v politiki.

Ksenofob in občasni lažnivec, sovražen do žensk

Ko je v sredo in četrtek predstavil člane nove vlade, so se zmerni Britanci prijeli za glavo. Med 17 novimi člani in članicami vladnega kabineta je velikanska večina konservativnih probrexitovskih skrajnežev, zato se zdijo Johnsonove besede, da bi najraje videl urejeni brexit z dogovorom (a seveda po vnovičnih pogajanjih z Brusljem), le pesek v oči. Sicer pa sta mu evropski pogajalec za brexit Michel Barnier in odhajajoči predsednik Evropske komisije Jean-Claude Juncker takoj jasno povedala, da nova pogajanja ne pridejo v poštev. In mu s tem dala možnost, da vztraja pri brexitu brez dogovora ne glede na njegove posledice, zlasti gospodarske.

Zdaj ostaja za nasprotnike brexita le še ena majhna možnost, da hitro sprožijo glasovanje o zaupnici novemu premieru v 650-sedežni poslanski zbornici, kjer imajo konservativci le zaradi podpore desetih poslancev severnoirskih unionistov šibko večino. Ko je bilo glasovanje o zaupnici Mayjevi, so kljub temu, da so številni iz konservativnih vrst glasovali proti njenemu predlogu sporazuma o brexitu, strnili vrste in v strahu pred predčasnimi volitvami, na katerih bi verjetno pogoreli, glasovali za zaupnico. Vprašanje pa je, kako bi se odločali glede Borisa Johnsona.
