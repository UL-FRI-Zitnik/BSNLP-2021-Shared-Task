sl-130
sl
2018-07-16
https://www.dnevnik.si/1042833106/svet/brexit-pred-mayevo-teden-preizkusov
Brexit: pred Mayevo teden preizkusov

Theresa May

Ob več glasovanjih v spodnjem domu parlamenta, predvidenih ta teden, bi lahko Mayevo napadali tako zagovorniki izstopa Velike Britanije iz EU v njeni konservativni stranki, ki menijo, da bodo njeni načrti razvodeneli brexit in priklenili Otok na povezavo tudi po izstopu, predvidenem za marec prihodnje leto. Po drugi strani s kompromisnim predlogom, predstavljenim prejšnji teden, niso zadovoljni niti zagovorniki obstanka v EU, ki pripravljajo novo strategijo, ki bi okrepila vezi z EU po brexitu.

Glasovanja v poslanski zbornici bodo potekala v času, ko bo novi minister za brexit Dominic Raab ta teden v Bruslju na svojih prvih pogovorih z glavnim pogajalcem EU za brexit Michelom Barnierjem . Zaradi nezadovoljstva z načrtom Mayeve, po katerem bi Velika Britanija po izstopu ostala tesno gospodarsko povezana z unijo, sta namreč prejšnji teden odstopila minister za brexit David Davis in zunanji minister Boris Johnson. Manjšinska vlada Mayeve na glasovanjih ta teden računa na podporo ulstrskih unionistov, s čimer bi bili njeni predlogi sprejeti s tesno večino.

Jutri odločanje o zakonu o trgovini

Danes naj bi poslanci odločali o zakonu o obdavčevanju v čezmejni trgovini, v torek pa o zakonu o trgovini, ki vlado najbolj skrbi. Nekateri poslanci namreč nameravajo podpreti dopolnila k zakonu, ki predvideva trajno carinsko unijo med Veliko Britanijo in EU. »To bi bilo popolno izdajstvo izida referenduma o brexitu,« je Mayeva zapisala v članku za nedeljsko izdajo časnika The Mail. Po njenih besedah bi Veliki Britaniji s tem onemogočili, da bi imela neodvisno trgovinsko politiko, česar njena vlada ne podpira.

Britanska premierka je še zapisala, da nekateri poslanci skušajo razvodeneti zakon, ki je ključen za to, da bi se Velika Britanija pripravila za življenje zunaj unije. S tem bi po njenih besedah ogrozili možnosti Otoka, da se pripravi za možnost, da z EU ne bo dosegel dogovora o brexitu. »To bi lahko vodilo v škodljiv in neurejen brexit,« je zapisala.

Evroskeptiki v vrstah torijcev naj bi nameravali glasovati proti več dopolnilom vlade k zakonu o trgovini. Mayeva trdi, da bo zakon Veliki Britaniji omogočil ohranitev 40 trgovinskih sporazumov, ki jih je EU sklenila z državami po svetu.

Trenutni brexit načrt ali razpad konservativcev

Eden vodilnih zagovornikov brexita Jacob Rees-Mogg je dejal, da Mayeva lahko izbira med spremembo svojih načrtov glede brexita in razpadom konservativcev. »Neizogibna posledica parlamentarne matematike je, da bo morala spremeniti načrt, da bi ohranila enotnost stranke,« je poudaril za britansko televizijo BBC.

Nekdanji premier Tony Blair iz vrst laburistov, ki velja za odločnega nasprotnika brexita, pa je načrte Mayeve označil za »nesmisel«, ki bi ga moral parlament odločno zavrniti. Ocenil je, da gre za »dobronameren načrt za izstop z minimalnih motnjami v gospodarstvu«, ki pa ne more delovati in bi vodil v »zmeden izid«, ko bi Veliko Britanijo še naprej zavezovala pravila EU, a jih ne bo mogla spreminjati.

Namestnik vodje laburistov Tom Watson je na vprašanje, ali bo njegova stranka podprla načrt premierke, odgovoril, da se še niso dogovorili glede stališča o predlaganem zakonu, da pa ta v trenutni obliki niso zadovoljiv.
