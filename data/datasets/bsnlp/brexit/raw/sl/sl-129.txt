sl-129
sl
2018-10-18
https://www.vecer.com/brexit-v-mrtvem-teku-6596823
Natanko 848 dni je minilo od referenduma, brexit pa v mrtvem teku

V Londonu pozivajo vse nasprotnike brexita, naj se zberejo na sobotnih protestih. Je bilo vredno, se sprašujejo.

Tudi po številnih razpravah na dvodnevnem vrhu EU ni sporazum o odhodu Velike Britanije nič bližje.

Natanko 848 dni je minilo od britanskega referenduma o odhodu Otoka iz Evropske unije in le še 162 jih ostaja do 29. marca 2019, dneva D za tako imenovani brexit. Da bo tega dne Velika Britanija zapustila povezavo, v kateri je bila več kot štiri desetletja, je jasno, ni pa še znano, ali bo to tako imenovani mehki ali trdi brexit, torej odhod s sporazumnim dogovorom ali brez njega.

Prehodno obdobje za brexit se bo podaljšalo

Uradna London in Bruselj sta se sicer dogovorila o okoli 90 odstotkih odprtih vprašanj, med drugim tudi o tem, da bo Velika Britanija ob izstopu plačala 39 milijard funtov oziroma 45 milijard evrov. Toda bistvene stvari še ostajajo dokončno nedorečene, tako prost pretok blaga in storitev kot tudi pretok ljudi. Velika Britanija pričakuje nekakšen poseben odnos, zlasti v smislu prostega pretoka blaga in storitev, ne pa tudi prostega pretoka ljudi. A v EU opozarjajo, da London ne more pobrati zgolj nekaterih stvari z enotnega trga, drugih pa ne.

Poljubčki med britansko premierko Thereso May in predsednikom Evropske komisije Jean-Claudom Junckerjem so že stalnica.

Razpoloženje minulih dni bi lahko opisali kot toplo-hladno. Po nekaterih trditvah iz začetka tedna, da je možnost za sporazum mrtva, je pred vrhom EU, ki se ga je oba dneva udeleževala tudi predsednica britanske vlade Theresa May , bilo slutiti nekaj zmernega optimizma. Predsednik Evropskega sveta Donald Tusk je tako dan pred vrhom obžaloval, da ni novodobnega Aleksandra Velikega, ki bi presekal gordijski vozel v pogajanjih o brexitu, ter Mayevo pozval h konkretnim in ustvarjalnim predlogom za izhod iz slepe ulice. Teh Mayeva v Bruselj ni prinesla, toda EU je za premik z mrtve točke pripravljena za eno leto podaljšati prehodno obdobje, ki naj bi po trenutno veljavnem dogovoru trajalo od 29. marca prihodnje leto do konca leta 2020. To, le da je govorila o nekajmesečnem podaljšanju, je potrdila tudi Mayeva, a do,a naletela ne mešane odzive.

Pogajanja so v slepi ulici zaradi meje na irskem otoku, ki bo po brexitu edina kopenska meja med Združenim kraljestvom in EU. EU namreč vztraja pri tem, da Severna Irska ostane del carinske unije in notranjega trga, če oziroma dokler ni dogovorjena boljša možnost. Torej, da na meji med Republiko Irsko, ki ostaja del EU, in Severno Irsko, ki z Veliko Britanijo odhaja, ne bi bilo pretiranega nadzora. Glavni pogajalec unije o brexitu Michel Barnier trdi, da je takšna "zavarovalna polica za vsako vreme" nujna, ne nazadnje za ohranitev težko dogovorjenega velikonočnega sporazuma o miru na Severnem Irskem. Združeno kraljestvo pa trdi, da ta varovalka posega v njegovo suverenost.

Na krompirček in pivo

Več evropskih voditeljev je v sredo odšlo v pivnico v središču belgijske prestolnice. Nemška kanclerka Angela Merkel je tako na trgu Grand Place ob pivu in ocvrtem krompirčku kramljala s francoskim predsednikom Emmanuelom Macronom ter belgijskim in luksemburškim premierjem Charlesom Michelom in Xavierjem Bettlom . "Super je bilo. Imeli smo krompirček in pivo," je novinarjem povedal Bettel. "Čeprav smo politiki, smo tudi ljudje," je dejal in razkril, da je račun poravnal on.

Zaradi vseh naštetih zapletov bo odpadel novembrski izredni vrh EU, na katerem bi se voditelji sestali le, če bi bil dosežen bistven napredek z Veliko Britanijo. EU in Združeno kraljestvo poskušata doseči dogovor o ločitvenem sporazumu, ki pokriva pravice državljanov, finančno obravnavo in vprašanje irske meje ter prehodno obdobje. K sporazumu bo priložena tudi politična izjava o prihodnjih odnosih. Ločitveni sporazum morajo ratificirati britanski parlament ter Evropski parlament in Svet EU. Zdaj upajo, da bo moč o preboju govoriti na decembrskem vrhu.
