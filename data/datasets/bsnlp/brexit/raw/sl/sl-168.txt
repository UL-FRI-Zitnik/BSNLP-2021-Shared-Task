sl-168
sl
2019-07-28
https://www.dnevnik.si/1042893550/svet/gove-london-se-s-polno-paro-pripravlja-na-brexit-brez-dogovora
Gove: London se s polno paro pripravlja na brexit brez dogovora

Nova britanska vlada se pripravlja na morebiten izstop Velike Britanije iz Evropske unije brez dogovora.

»Celoten ustroj vlade dela s polno paro, da bi se pripravili na izstop brez dogovora,« je zapisal Gove, ki mu je premier zaupal priprave na brexit brez dogovora.

»Z novim premierjem, novo vlado in novo jasnostjo naloge bomo 31. oktobra zapustili EU. Brez če. Brez ampak. Brez zavlačevanj. Brexit se bo zgodil,« je še zapisal Gove.

Ob tem je izrazil upanje, da bodo voditelji EU morda odprti za predlog glede spremembe ločitvenega sporazuma, toda »delati moramo na predpostavki, da ne bodo«.

Sunday Times ob tem še navaja, da je premier Johnson vzpostavil »vojno vlado« šestih ministrov, zadolženih za pripravo načrta za izstop države iz EU 31. oktobra.

Britanski finančni minister Sajid Javid je ob tem za Sunday Telegraph dejal, da bodo zagotovili »znatna dodatna sredstva«, da bi Veliko Britanijo 31. oktobra pripravili na izstop iz EU, z ali brez dogovora, navaja nemška tiskovna agencija dpa. Dodatna sredstva bodo med drugim namenili za 500 novih pripadnikov mejne policije in izboljšanje infrastrukture v pristaniščih.

Johnson je v svojem nastopnem govoru v britanskem parlamentu v četrtek obljubil, da si bo prizadeval za ponovno odprtje pogajanj o že sklenjenem dogovoru z Brusljem o izstopu Združenega kraljestva iz povezave. V nasprotnem primeru bo Otok zapustil EU 31. oktobra tudi brez dogovora.

Glavno jabolko spora je irsko varovalo, katerega namen je ohranitev odprte meje na Irskem, Velika Britanija pa bi ostala del evropske carinske unije, dokler ne bi dosegli trgovinskega sporazuma. EU vztraja, da je ločitveni sporazum, katerega del je irsko varovalo, najboljši in edini možen sporazum in da novih pogajanj ne bo.
