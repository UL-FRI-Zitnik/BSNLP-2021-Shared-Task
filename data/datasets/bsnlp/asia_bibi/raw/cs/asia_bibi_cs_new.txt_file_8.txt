cs-2019-8
cs
2019-01-29
https://echo24.cz/a/it7HG/krestanka-bibiova-zprostena-viny-soud-odmitl-petici-islamistu-za-jeji-popravu
Křesťanka Bibiová zproštěna viny. Soud odmítl petici islamistů za její popravu

Pákistánský nejvyšší soud v úterý potvrdil osvobození křesťanky Asii Bibiové, která byla v roce 2010 odsouzena k trestu smrti za údajnou urážku islámského proroka Mohameda. Učinil tak odmítnutím petice, s níž radikální islamisté požadovali, aby žena byla popravena. Asia Bibiová byla zatčena v roce 2009 po hádce s muslimskými ženami, které následně tvrdily, že urazila proroka. O rok později ji soud uznal vinnou a vzhledem k tomu, že v Pákistánu se urážka islámu trestá smrtí, ji poslal na popraviště. Verdikt ale loni v říjnu zvrátil nejvyšší soud, který dospěl k závěru, že žalobci nebyli schopní dokázat, že souzená matka čtyř dětí porušila zákon. Sama Bibiová odmítla, že by proroka urazila. Od svého propuštění z vězení se skrývala na neznámém místě. Značné protesty, které její osvobození v zemi vyvolalo, se úřadům podařilo zmírnit poté, co slíbily, že Bibiové nedovolí do zahraničí odcestovat. Případ vyvolal velké emoce v Pákistánu i v zahraničí. Rozsudek v celém světě pobouřil křesťany, zatímco v Pákistánu muslimští fanatici trvají na popravě a útočí na ty, kdo se Bibiové zastávají. Tak byli v roce 2011 zavražděni pákistánský ministr pro menšiny a guvernér provincie Paňdžáb. Islamistická strana Tehríke Labajk (TLP) dokonce žádala smrt předsedy nejvyššího soudu a dalších dvou soudců, kteří trest smrti zvrátili. Úřadující šéf strany Šafík Amíní v úterý soud před vynesením verdiktu znovu varoval před výrokem ve prospěch Bibiové.
