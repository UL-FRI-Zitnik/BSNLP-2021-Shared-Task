cs-49
cs
2018-11-03
http://www.halonoviny.cz/articles/view/48768541
Pákistán se noří do středověku

. Propuštění křesťanky Asii Bibiové, původně odsouzené v Pákistánu k trestu smrti za rouhačství, bylo podle agentury AP pozdrženo. Ženu po osmi letech zprostil nejvyšší soud tento týden viny, což vyvolalo demonstrace radikálních muslimů po celé zemi. Ti požadují, aby byla žena veřejně oběšena. Rozhovory mezi vládou a islámskými radikály nepřinesly výsledek. Protestní akce se konaly v pákistánských městech již třetím dnem, vlivná pákistánská armáda ale varovala, že její trpělivost má své hranice.

Většinu protestů proti verdiktu nejvyššího soudu organizuje islamistická strana Tehríke Labajk (TLP). Demonstranti v minulých dnech zablokovali důležité dopravní tepny a zapalovali automobily. Radiální pákistánský islámský duchovní Háfiz Saíd, kterého Spojené státy a Indie viní z přípravy teroristických útoků v indické finanční metropoli Bombaji se 166 oběťmi z roku 2008, svolal masové protesty. Uskutečnit by se měly po tradičních pátečních modlitbách. Pákistánské úřady uzavřely školy. Demonstranti požadovali, aby Bibiové bylo znemožněno opustit zemi, k čemuž se podle svého bratra z bezpečnostních důvodů po propuštění chystá. Pákistánský ministr informací Fauád Čaudhrí požadavek odmítl a dodal, že vláda nepřijme žádný diktát. Úřady posílily bezpečnostní opatření kolem blíže neupřesněného místa, kde je Bibiová držena. Představitelé věznice ve čtvrtek řekli, že minulý měsíc byli zatčeni dva muži, kteří plánovali Bibiovou uškrtit. Rodina Bibiové očekává její propuštění od čtvrtečního večera. Její manžel se s dětmi vrátil z Británie a čeká na propuštění své ženy, aby mohli společně odletět pryč z Pákistánu. Některé země, například Francie a Španělsko, již rodině nabídly azyl. Demonstranti, kteří kromě oběšení Bibiové požadují i smrt trojice soudců, kteří křesťanku osvobodili, pokračují v blokádě klíčové silnice spojující metropoli Islámábád s nedalekým posádkovým městem Rávalpindí. (čtk)
