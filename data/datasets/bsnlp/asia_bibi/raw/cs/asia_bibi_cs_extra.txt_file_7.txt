cs-20xx-7
cs
2014-11-25
http://neviditelnypes.lidovky.cz/pakistan-takove-spojence-nemiti-da5-/p_zahranici.aspx?c=A141123_212856_p_zahranici_wag#utm_source=rss&utm_medium=feed&utm_campaign=pes_neviditelny&utm_content=main
PÁKISTÁN: Takové spojence nemíti

 „Pákistánská společnost se nachází na kluzkém sloupu extremismu,“ prohlásil Mujeeb-ur-Rahman, významný jurista tamějšího Nejvyššího soudu (“Destroying Pakistan,“ The Weekly Standard, 3.11.2014), což učinil ve Washingtonu, nikoliv v domácím prostředí. Tam se situace důkladně zhoršila: neméně děsivé v porovnání s hororem dekapitace obětí včetně dětí, je hřích blasphemy, do češtiny přeloženo jako „rouhání“. V říjnu tohoto roku odvolací soud potvrdil rozsudek smrti nad Pákistánkou Asia Bibi, křesťanskou matkou pěti dětí, kterou při polních pracích spolupracovník udal pro zločin onoho rouhání, jehož se měla dopustit urážkou proroka islámu. Žádný důkaz u soudu předložen nebyl, poněvadž jakákoliv učiněná zmínka, svědectví o aktu rouhání je sama o sobě spácháním takového zločinu. Dva stateční politici - guvernér státu Punjabu a federální ministr pro záležitosti menšin - podali odvolání ve prospěch obviněné. S výsledkem, že oba byli zavražděni. Obvinění z hrdelního zločinu rouhání dřív postihovalo téměř výlučně křesťany (pouhá dvě procenta národa). Sebemenší fáma, že někde snad došlo ke zničení či pouhému poškození kopie koránu dovede rozběsnit davy, s následným pogromem. Tento druh obvinění ale začíná hrozit i rostoucímu množství muslimů. (Ani k jednomu takovému případu nedošlo za dvě století britské koloniální vlády.) Před několika měsíci byl jeden lékař obviněn ze spáchání rouhání dvěma pacienty, jimž na jejich požádání předčítal z koránu. Jenže takové jeho slovo promluvené, psané, čtené, lze pokládat za rouhání, lze použít proti komukoliv za cokoliv. Jak příliš nedobrým směrem se spojenec Pákistán mění: v roce 2008 New York Times citovaly ex-prezidenta Musharrafa, že pod „nánosem šesti desetiletí diktatury, korupce a náboženského extrémismu setrvává tradice pákistánského liberalismu“. Zdá se, že tradice dřímá velmi tvrdě. Tři roky po tak dobré zvěsti, Mumtaz Qadri, vrah již zmíněného statečného guvernéra pundžabu, je teď mediální celebritou, při vstupu do soudní síně je bouřlivě vítán a kvítky růží posypáván. Tři sta advokátů se přihlásilo ho zadarmo obhajovat za oprávněnost jím vykonané vraždy. Soudce po vynesení rozsudku okamžitě prchl a skrývá se. Mian Nazir Akhtar, nejvyšší soudce v metropoli Lahore, se vyjádřil k fenoménu.
