pl-69
pl
2018-10-31
https://www.rmf24.pl/fakty/swiat/news-asia-bibi-chrzescijanka-ktora-podzielila-muzulmanski-pakista,nId,2652289
Asia Bibi - chrześcijanka, która podzieliła muzułmański Pakistan

Sąd w Pakistanie uchylił wyrok śmierci dla chrześcijanki skazanej za bluźnierstwo w sprawie, która podzieliła naród. Asia Bibi została skazana w 2010 roku po tym, jak oskarżono ją o obrazę proroka Mahometa w kłótni z sąsiadkami. Mimo że Bibi cały czas utrzymywała, że jest niewinna, większość z ostatnich ośmiu lat spędziła w odosobnieniu. To przełomowe orzeczenie wywołało gwałtowne protesty islamistów, którzy popierają surowe prawo dotyczące bluźnierstwa.

W Karaczi, Lahore, Peszawarze i Multan odbywają się demonstracje przeciwników wyroku. Dochodzi do starć z policją. Czerwona strefa w stolicy Islamabadzie, gdzie znajduje się Sąd Najwyższy, została zamknięta przez policję, rozmieszczono też wojsko w celu powstrzymania protestujących przed wdarciem się do sądu. Sędzia Saqib Nisar, odczytując orzeczenie, powiedział, że Asia Bibi może zostać natychmiast zwolniona z więzienia w Sheikupura, jeśli nie jest poszukiwana w związku z jakąkolwiek inną sprawą. Kobieta nie była w sądzie w trakcie odczytywania orzeczenia, ale zareagowała na werdykt z więzienia z niedowierzaniem. Nie mogę uwierzyć w to, co słyszę, czy wyjdę teraz, czy naprawdę mnie wypuszczą? - miała powiedzieć według agencji AFP. 

Asia Bibi pokłóciła się w czerwcu 2009 roku z kilkoma kobietami podczas zbierania owoców. To one oskarżyły ją, że pijąc wodę z tego naczynia co one, zanieczyściła je. Muzułmanki nie mogły już go dotknąć, ponieważ wiara Bibi - chrześcijaństwo - uczyniła go nieczystym. Kobiety miały powiedzieć, że Asia Bibi powinna nawrócić się na islam, a w odpowiedzi usłyszały obraźliwe komentarze na temat proroka Mahometa. Bibi została później pobita we własnym domu, a oprawcy twierdzili, że przyznała się do bluźnierstwa. Po przeprowadzeniu dochodzenia została aresztowana.
