pl-181
pl
2017-11-25
http://fakty.interia.pl/swiat/news-pakistan-islamisci-blokuja-dojazd-do-stolicy,nId,2470014
Pakistan: Islamiści blokują dojazd do stolicy

Starcia wybuchły między członkami mało znanej, radykalnej organizacji Tehreek-e-Labaik Yah Rasool Allah Pakistan a siłami bezpieczeństwa. Ok. 8,5 tys. policjantów i członków sił paramilitarnych zostało wysłanych na miejsce, by rozbić obóz demonstrantów. Protestujący obrzucali ich kamieniami, na co siły bezpieczeństwa odpowiedziały, używając granatów z gazem łzawiącym, armatek wodnych i kauczukowych kul. Według przedstawiciela policji Saooda Tirmiziego, zatrzymano dziesiątki demonstrantów.

"Są nas tysiące. Nie opuścimy tego miejsca. Będziemy walczyć do samego końca" - powiedział agencji Reutera rzecznik Tehreek-e-Labaik Yah Rasool Allah Pakistan Ejaz Ashrafi. Ok. 2 tys. demonstrantów od 6 listopada okupuje most drogowy między Islamabadem a sąsiednim Rawalpindi, paraliżując ruch między miastami i życie codzienne stolicy. Tworzą się tam wielokilometrowe korki, a dziesiątki tysięcy Pakistańczyków nie mogą dotrzeć do Islamabadu, gdzie wielu z nich pracuje. Protestujący ignorują nakazy sądowe, by się rozeszli. Próby negocjacji z demonstrantami zakończyły się fiaskiem. Ośmioletnie dziecko zmarło, ponieważ nie mogło na czas zostać dowiezione do szpitala. Demonstranci domagają się dymisji ministra prawa i sprawiedliwości Zahida Hamid. Zarzucają mu zmiany w tekście przysięgi wyborczej, które ich zdaniem odpowiadają bluźnierstwu. Rząd tłumaczy, że popełniono urzędniczy błąd, który już został naprawiony. Przepisy dotyczące bluźnierstwa są krytykowane przez islamistów w Pakistanie. W 2011 r. liberalny gubernator Pendżabu, Salman Taseer, został zabity przez swego ochroniarza. Taseer wziął w obronę chrześcijankę Asi Bibi przed oskarżeniami o bluźnierstwo. Według władz gubernator zginął, bo otwarcie opowiadał się za wprowadzeniem poprawek do ustawy penalizującej bluźnierstwo. Tehreek-e-Labaik Yah Rasool Allah Pakistan uważa zabójcę Taseera, który został w ub. roku stracony, za bohatera islamu.W 2007 roku podczas oblężenia Czerwonego Meczetu w Islamabadzie i szturmu sił bezpieczeństwa zginęło ponad sto osób. Meczet był kryjówką bojowników powiązanych z pakistańskimi talibami z północy kraju.
