pl-101
pl
2018-11-22
https://wiadomosci.wp.pl/zostala-skazana-na-kare-smierci-posel-kukiz15-chce-ja-sprowadzic-do-polski-6319717225547393a
Została skazana na karę śmierci. Poseł Kukiz'15 chce ją sprowadzić do Polski

Asia Bibi została pod koniec października uniewinniona przez Sąd Najwyższy . W celi śmierci spędziła osiem lat. Chrześcijanka z Pakistanu została oskarżona o bluźnierstwo przeciwko prorokowi Mahometowi. Po wyroku radykalni islamiści zaczęli grozić jej śmiercią. Kobieta chce opuścić swoją ojczyznę, ale wciąż szuka kraju, który udzieli jej azylu. Tamtejsze władze zapowiedziały, że na to nie pozwolą.



Pomóc 47-latce chce poseł Kukiz'15 - informuje PAP. - Od XIV wieku Polska była azylem dla osób prześladowanych za wiarę na całym świecie. Mamy szansę znów stać się bezpiecznym miejscem dla tych, którzy mogą zginąć za wiarę. Polska powinna zrobić wszystko, aby uratować życie Bibi i jej rodziny. Potrzebne są natychmiastowe, konkretne działania. Rząd powinien pomóc im przeżyć - powiedział Paweł Skutecki.



Kobieta znana jest również jako Asia Noreen. W 2010 r. została skazana za obrazę proroka Mahometa w czasie sprzeczki z sąsiadkami. Muzułmanki stwierdziły, że nie napiją się wody z naczynia, ponieważ została skażona przez Bibi. 47-latka miała przejść na islam jednak odmówiła, za co została pobita w swoim domu. Tam miała przyznać się do bluźnierstwa. Dwóch polityków, którzy popierali chrześcijankę przypłaciło za to śmiercią.
