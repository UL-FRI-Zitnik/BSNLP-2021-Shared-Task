pl-100
pl
2018-11-05
https://www.tvn24.pl/asia-bibi-uniewinniona-adwokat-chrzescijanki-uciekl-z-pakistanu,881288,s.html
Pomógł w uwolnieniu chrześcijanki skazanej za bluźnierstwo. Uciekł ze strachu przed zemstą

Pakistański prawnik, który pomógł doprowadzić do uniewinnienia Asi Bibi, chrześcijanki skazanej na śmierć za bluźnierstwo przeciwko Mahometowi, uciekł do Holandii - poinformowała w poniedziałek holenderska organizacja obrony praw chrześcijan. 31 października pakistański Sąd Najwyższy uchylił ciążący na chrześcijance Asi Bibi wyrok śmierci za bluźnierstwo przeciw prorokowi Mahometowi. Nakazał uwolnienie kobiety, jeśli nie ma wobec niej innych zarzutów. Sąd stwierdził, że kara śmierci została orzeczona na podstawie wątpliwych dowodów, a oskarżona przyznała się do winy pod presją wrogiego tłumu "grożącego jej życiu".

Adwokat Bibi boi się zemsty. Saiful Mulook, adwokat Asi Bibi, w sobotę opuścił Pakistan, bojąc się, że z zemsty zostanie zaatakowany przez fundamentalistów islamskich, rozwścieczonych decyzją o uniewinnieniu kobiety - poinformowała w poniedziałek holenderska organizacja Związek na rzecz Prześladowanych Chrześcijan. Na ulice wielu pakistańskich miast po uniewinniającej decyzji sądu wyszły tysiące fundamentalistów, domagających się wykonania wyroku śmierci. Już wcześniej dwóch polityków wysokiego szczebla, którzy chcieli pomóc Bibi, zostało zamordowanych. Protesty ustały po zawarciu umowy, że kobieta nie opuści Pakistanu, dopóki Sąd Najwyższy nie rozpatrzy wniosku o rewizję wyroku. Sprawa Asi Bibi podzieliła Pakistan. Asia Bibi, a właściwie Asia Noreen, była pierwszą kobietą skazaną na śmierć na mocy drakońskiej ustawy przewidującej kary za obrazę proroka Mahometa. Jej sprawa zaczęła się w czerwcu 2009 roku, kiedy Bibi poszła po wodę dla siebie i innych kobiet pracujących przy zbiórce owoców. Dwie muzułmanki odmówiły picia z "nieczystego naczynia" używanego przez chrześcijankę. Podczas kłótni, która potem nastąpiła, Bibi miała wypowiedzieć obraźliwe uwagi o Mahomecie. Następnie kobieta została pobita w swoim domu, gdzie według świadków miała przyznać się do bluźnierstwa. Wkrótce potem została aresztowana. Sprawa oburzyła chrześcijan na całym świecie i stała się źródłem podziałów w Pakistanie.
