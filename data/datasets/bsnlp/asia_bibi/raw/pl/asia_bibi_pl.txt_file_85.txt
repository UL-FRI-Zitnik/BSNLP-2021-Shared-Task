pl-85
pl
2018-11-07
https://www.rmf24.pl/fakty/swiat/news-asia-bibi-na-wolnosci-chrzescijanka-byla-skazana-na-kare-smi,nId,2655242
Asia Bibi na wolności. Chrześcijanka była skazana na karę śmierci

Uwolniono ją - przekazał Mulook agencji AFP. Według niego nakaz uwolnienia wydano w środę. Asia Bibi w 2009 roku pokłóciła się z kilkoma kobietami podczas zbierania owoców. Te oskarżyły ją, że pijąc wodę z tego samego naczynia, co one, zanieczyściła je. Muzułmanki uważały, że kobieta jest nieczysta i namawiały ją do konwersji na islam. W odpowiedzi usłyszały obraźliwe komentarze na temat proroka Mahometa. Bibi została pobita we własnym domu, a później została aresztowana za bluźnierstwo. W 2010 roku sąd skazał ją i kolejne lata spędziła w odosobnieniu, czekając na egzekucję. Sąd w Pakistanie uchylił jednak ten wyrok. Wywołało to głośne reakcje wśród islamistów, którzy agresywnie demonstrowali w największych miastach tego kraju. W ostatnich latach wspólnota chrześcijańska, licząca zaledwie 1,6 proc. populacji Pakistanu, była obiektem ataków ze strony islamistów. W społeczeństwie istnieje szerokie poparcie dla surowych kar dla bluźnierców. Nikt nigdy nie został stracony z mocy prawa, ale niektóre osoby oskarżone o przestępstwo zostały zlinczowane lub zamordowane w wyniku samosądu. Asia Bibi, urodzona w 1971 roku matka czwórki dzieci, była pierwszą kobietą skazaną na śmierć na mocy prawa.
