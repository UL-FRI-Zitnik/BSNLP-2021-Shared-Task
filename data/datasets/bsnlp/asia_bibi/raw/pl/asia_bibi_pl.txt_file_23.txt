pl-23
pl
2018-11-01
https://www.tvn24.pl/pakistan-protesty-po-uniewinnieniu-chrzescijanki,880464,s.html
Chrześcijanka uniewinniona, w Pakistanie protest. "Sędziowie zasługują na śmierć"

Protest po uniewinnieniu chrześcijanki. Pakistańscy islamiści protestowali w czwartek drugi dzień z rzędu, sprzeciwiając się środowej decyzji Sądu Najwyższego, który uniewinnił chrześcijankę Asię Bibi, skazaną w 2010 roku na śmierć za bluźnierstwo przeciwko prorokowi Mahometowi. Ekstremiści wzywali do zabicia sędziów, którzy podjęli tę decyzję. Demonstranci zablokowali drogi do głównych miast w Pakistanie - podały media w tym kraju. Grupy protestujących zwolenników ultraislamistycznego ugrupowania politycznego Tehreek-e-Labaik (TLP) zablokowały około 10 kluczowych dróg w największym pakistańskim mieście Karaczi na południowym zachodzie, a także w Lahaur, stolicy prowincji Pendżab na wschodzie - poinformowały Geo TV i inne stacje telewizyjne. Aglomeracja Karaczi liczy ponad 24 milionów mieszkańców, natomiast Lahaur - 11 milionów. Szkoły prywatne w obu tych miastach oraz w stolicy kraju Islamabadzie były w czwartek zamknięte - podaje agencja Reutera. Grupy po około 200 protestujących z TLP siedziały pod dużymi namiotami, słuchając przemówień na dwóch zablokowanych drogach w Karaczi - poinformował Reutera świadek. Jeden z wygłaszających przemówienie zachęcał zwolenników TLP do wzniecania nowych pożarów, jeśli służby zdążyły ugasić opony i inne przedmioty, które zostały wcześniej przez nich podpalone. Premier: nie pozwolimy na żadne zniszczenia.



W przesłaniu nadanym w środę w pakistańskiej telewizji państwowej nowo wybrany premier Imran Khan ostrzegł protestujących, że rząd zareaguje, jeśli blokady będą się przedłużały. - Nie pozwolimy na żadne zniszczenia. Nie pozwolimy na to, żeby był blokowany ruch na drogach - oświadczył szef rządu. Khan ostrzegł islamistów, aby "nie wypróbowywali cierpliwości państwa". - Apeluję do was, byście nie zmuszali państwa do podjęcia działania - mówił. Islamiści wzywają do zabicia sędziów. Wcześniej współzałożyciel i przywódca TLP Muhammad Afzal Qadri wezwał swych stronników do zabicia sędziów Sądu Najwyższego, którzy wydali środowy wyrok uniewinniający Asię Bibi. - Oni wszyscy zasługują na śmierć - oświadczył Qadri. Hafiz Saeed, wpływowy islamista, którego USA oskarżają o to, że był "mózgiem" ataków terrorystycznych w Bombaju w 2008 roku w wyniku czego śmierć poniosło 166 osób, również wzywał do protestów po piątkowych modłach.



Oskarżona o bluźnierstwo. Na razie nie wiadomo, gdzie znajdują się uniewinniona kobieta i jej krewni. Rosną spekulacje, że Asia Bibi opuści Pakistan wraz z rodziną, która ukrywała się przez większość ostatnich ośmiu lat. Brat Bibi, James Masih, powiedział agencji Associated Press, że jego siostra nie czuje się bezpieczna w Pakistanie. - Ona nie ma innej opcji i wkrótce wyjedzie z kraju - dodał. Masih nie ujawnił nazwy kraju, do którego jego siostra miałaby się udać. AP wskazuje, że azyl kobiecie zaoferowały władze Francji i Hiszpanii. Asia Bibi, a właściwie Asia Noreen, była pierwszą kobietą skazaną na śmierć na mocy drakońskiej ustawy za obrazę islamu lub Mahometa. Jej sprawa sięga czerwca 2009 roku, kiedy to Bibi poszła po wodę dla siebie i innych kobiet pracujących przy zbiórce owoców. Dwie muzułmanki odmówiły picia z "nieczystego naczynia" używanego przez chrześcijankę. Następnie kobieta została pobita w swoim domu, gdzie według świadków miała przyznać się do bluźnierstwa.
