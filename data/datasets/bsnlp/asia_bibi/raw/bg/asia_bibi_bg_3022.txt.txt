bg_3022
bg
2010-11-17
https://www.dnevnik.bg/sviat/2010/11/17/995291_papata_prizova_pakistan_da_osvobodi_osudena_na_smurt/
Папата призова Пакистан да освободи осъдена на смърт християнка

Папа Бенедикт XVI призова властите в Пакистан да освободят осъдената на смърт християнка Азия Биби, съобщи РИА "Новости, като се позова на радио Ватиканат.

Биби стана първата жена в Пакистан, осъдена на смърт по закона за богохулството. Присъдата беше произнесена на 13 ноември в град Нанкана, провинция Пенджаб.

45-годишната Биби, която е майка на пет деца, беше осъдена за обида на пророка Мохамед. Обвиненията са повдигнати след спор с местни жени преди повече от година, в който тя заявила, че и немюсюлманите са хора. Пет дни по-късно тя била обвинена в богохулство.

Днес аз изразявам духовната си близост с госпожа Азия Биби и семейството й и същевременно се моля тя по-бързо да получи свободата си, заявил  папата.

Епископи във Ватикана се надяват за осъдената да се застъпят и мюсюлмански организации, които работят за мир и съгласие в страната, допълва РИА "Новости".
