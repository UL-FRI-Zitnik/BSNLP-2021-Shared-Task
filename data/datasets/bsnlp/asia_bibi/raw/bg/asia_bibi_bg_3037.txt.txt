bg_3037
bg
2018-10-31
https://nova.bg/news/view/2018/10/31/230657/%D0%BF%D1%80%D0%BE%D1%82%D0%B5%D1%81%D1%82%D0%B8-%D0%B8-%D0%BD%D0%B0%D1%81%D0%B8%D0%BB%D0%B8%D0%B5-%D0%B2-%D0%BF%D0%B0%D0%BA%D0%B8%D1%81%D1%82%D0%B0%D0%BD-%D1%81%D0%BB%D0%B5%D0%B4-%D0%BF%D1%80%D0%BE%D1%86%D0%B5%D1%81-%D0%B7%D0%B0-%D0%B1%D0%BE%D0%B3%D0%BE%D1%85%D1%83%D0%BB%D1%81%D1%82%D0%B2%D0%BE-%D1%81%D1%80%D0%B5%D1%89%D1%83-%D1%85%D1%80%D0%B8%D1%81%D1%82%D0%B8%D1%8F%D0%BD%D0%BA%D0%B0
Протести и насилие в Пакистан след процес за богохулство срещу християнка

Тоня Димитрова

Съдът отмени смъртна присъда, обществото се бунтува

Религиозни протести и насилие в Пакистан, след като върховният съд отмени смъртната присъда за християнка, осъдена за богохулство срещу пророка Мохамед. Ася Биби прекара 8 години и половина в затвор.

37-годишната Ася Биби, майка на 4 деца, е на полето с група жени през далечната 2009 г. Жаждата води до караница. Жените казват, че Ася е използвала чаша за вода и те не могат да я докосват, защото е омърсена. Според прокурорите в сблъсъка Ася прави три обидни коментара за пророка Мохамед. След това тя е бита пред дома й и признава богохулство пред цяла тълпа, сееща смъртни заплахи. 

Чувството да си ничий: За пътя от исляма до християнството

Религиозните хардлайнери излязоха на протести в Карачи, Лахор, Пешавар и Мултан. Има сблъсъци и с полицията. Пакистанските телевизии не съобщават новината, за да не разпалват напрежение.

„Само законът на пророка Мохамед и на Аллах ще властва в тази държава. Няма място за либерализъм и светски закони”, заявява Шарджийл Моглани, демонстрант от Карачи.

Не мога да повярвам, заяви Ася от затвора, а християнската общност в Пакистан отправи призив.

„Тя е наша сестра, християнка, Бог въздаде справедливост. Молим правителството да предприеме действия. Молим се за мир в страната”, заяви пастор Джавед Масих.

Процесът срещу християнката взриви правозащитните организации по света и стигна дори до Ватикана с призиви за освобождаване и от папа Бенедикт, и от Франциск. Малко след произнасянето на смъртната присъда известен политик и губернатор на провинция в Пакистан беше убит, след като защити Ася. Убийството е извършено от собствения му бодигард Мумтаз Кадри, който впоследствие е екзекутиран и превърнат в герой. Привържениците на Кадри създадоха политическа партия, която събра около 2 милиона гласа на парламентарните избори тази година. Предполага се, че именно тази партия стои зад днешните протести и насилие.

Ислямът е национална религия в Пакистан, а смъртната присъда за богохулство е въведена през 1986 година. Християните са около 1,5% от населението. През последните години са обект на религиозно преследване, особено след войната в Афганистан. Най-малко две западни държави са предложили убежище на Ася Биби, очакванията са нейното освобождаване да предизвика нова вълна от насилие.

Новините на NOVA - вече и в Instagram, последвайте ни.  За още новини харесайте и страницата ни във Facebook ТУК.
