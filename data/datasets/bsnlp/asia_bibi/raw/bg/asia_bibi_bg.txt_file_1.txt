bg-1
bg
2018-11-08
https://dnes.dir.bg/svyat/pakistanskiyat-sluchay-na-bogohulstvo-hristiyankata-asiya-bibi-e-osvobodena
Пакистанският случай на богохулство: християнката Асия Биби е освободена

Оправданата от пакистанския върховен съд пакистанска християнка Асия Биби, 8 години след като беше осъдена на смърт за богохулство и лежа в затвор, е била прехвърлена снощи на неизвестно място в столицата Исламабад от съображения за сигурност. Това заявиха двама високопоставени правителствени представители, цитирани от Асошиейтед прес и БТА. Каква ще е съдбата на "освободената" Биби. Асия Биби беше арестувана през 2009 г. по обвинения в обида към пророка Мохамед и оскверняване на исляма. Биби бе осъдена на смърт през 2010 г. според показанията на нейни съседки, че казала обидни думи по адрес на исляма, след като те не й дали да пие вода от тяхната чаша, защото не е мюсюлманка. Преди седмица Върховният съд на Пакистан обаче излезе с историческо решение, в което оневини Биби и нареди тя да бъде освободена. Това предизвика протести в цял Пакистан. Семейството на Биби винаги е твърдяло, че тя е невинна и че никога не е обиждала пророка Мохамед. 

Вчера, седмица след решението на Върховния съд, бе съобщено, че Биби е освободена от затвора. Тя е на сигурно място на територията на страната, каза днес висш представител на властта, който отрече медийни твърдения, че жената е заминала за чужбина. Делото е много чувствително и министърът на информацията на Пакистан Фауад Хюсеин заяви, че журналистите са "изключително безотговорни", когато съобщават, че е напуснала страната без официално потвърждение.

При строги мерки за сигурност Биби напуснала затвора в провинция Пенджаб, където беше държана все още, и била транспортирана по въздух до столицата, казаха пожелали анонимност източници. Пътищата към летището, откъдето отпътувала, били охранявани от войници, добавиха те. В петък освобождаването на Биби беше отложено след преговори между властите и радикални ислямисти, които настояват тя да бъде публично обесена.

Миналия месец пакистанските власти заявиха, че са арестували двама затворници, за които се предполагало, че заговорничели да я удушат, а оттогава в затвора в Пенджаб бяха разположени допълнително военни и полицаи. Двамата правителствени представители заявиха, че на новото място в Исламабад тя ще е в по-голяма безопасност. Междувременно от радикалната партия "Терек е Лабайк" поискаха да бъдат убити върховните съдии и обявиха президента и премиера на Пакистан за врагове на исляма. Ашик Масих, съпругът на Асия Биби, каза, че семейството им може да бъде избито от радикални ислямисти. Властите впоследствие заявиха, че Биби не може да напуска Пакистан, защото е внесена подписка за преразглеждане на съдебното решение, събрана от адвокат радикален ислямист. Пакистанските съдилища обикновено се произнасят по подобни дела с години. Каква е ролята на Италия. Италия действа "дискретно" в помощ на Асия Биби, заяви вчера италианският вътрешен министър Матео Салвини, цитиран от световните агенции. "Ние работим (по случая), работим с други европейски страни, ние трябва да го правим дискретно и внимателно", каза Салвини пред радио Ер Те Ел. "Искам жените и децата, чийто живот е под риск, да имат сигурно бъдеще - в нашата страна или в друга западна страна, така че ще направя всичко в човешките възможности да гарантирам това", подчерта министърът. По думите му е "непростимо" през 2018 г. човек да е под риск да загуби живота си заради "хипотетично богохулство".

Съпругът Ашик Масих помоли италианското правителство да помогне на него и семейството му да напуснат Пакистан, защото са под заплаха. Холандия приюти адвоката. Холандското правителство обяви днес, че е предложило временно убежище на адвоката, който помогна за освобождаването на християнката, осъдена на смърт в Пакистан за богохулство. На Сайфул Мулок, адвокатът на Асия Биби, бе предоставена възможност да пребивава в Холандия няколко месеца, каза говорител на министерството на външните работи. Мулок пристигна в Холандия в събота, след като бе принуден да напусне Пакистан поради опасения за живота си. Кой ще приюти семейството. Съпругът на Асия Биби помоли за убежище за семейството си в САЩ, Великобритания или Канада, докато съдбата на Биби остава неясна в родината й, дори и след решението на Върховния съд. Моля президента Доналд Тръмп да ни помогне да заминем. Призовавам и премиера Тереза Мей да направи всичко възможно да ни помогне, казва Ашик Масих във видеопслание до АФП. Той търси помощ и от канадския премиер Джъстин Трюдо. Семейството моли за убежище в САЩ, Великобритания или Канада, каза Уилсън Чоудри, президент на Асоциацията на пакистанските християни във Великобритания, която помага на Асия Биби и семейството й от години. Той също така изтъкна, че ако Асия Биби напусне страната, всеки член на нейното семейство, всяко лице, свързано с нея, всички ще бъдат убити. Депутат от най-голямата партия в Белгия Нов фламандски алианс призова да бъде предоставено убежище на осъдената на смърт в Пакистан християнка Асия Биби и съпруга й, съобщиха местни медии. Белгия може да им присъди убежище, това няма да бъде първият път, в който нашата страна действа по този начин, каза депутатът Петер Люкс.
