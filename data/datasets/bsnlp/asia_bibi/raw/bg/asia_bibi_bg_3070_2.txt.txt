bg_3070_2
bg
2015-12-28
http://dohi.bg/2015/12/3136/
Ажа Биби прощава на обвинителите си

Джеръми Рейнълдс, новина на ASSIST News Service

Пакистан (ASSIST News Service – 28.12.2015). Това Рождество бе изключително милостиво към Ажа Биби, християнката, която бе осъдена на смърт по обвинение в богохулство.

Ажа Биби зад затворническите решетки.

В статия за публикувания в Торино италиански вестник Ла Стампа Паоло Афатато посочва, че това е седмото Рождество Христово, което Ажа Биби прекарва зад решетките на женския затвор в Мултан – град в провинция Пенджаб, където Ажа очаква резултата от новото разглеждане на присъдата й по обвинението в богохулство.

Върховният съд на Пакистан, който гледа дела като трета и последна съдебна инстанция, прие молбата на Ажа за нов апел по делото с оглед отменянето на смъртната й присъда. В момента се очаква обявяването на датата за делото, на което съдът ще се произнесе относно окончателната присъда.

За петдесетгодишната майка на пет деца това Рождество, което се пада в Годината на милосърдието, е празник на прошката. Въпреки страданията, които Ажа понася в единичната килия, съзнавайки огромната несправедливост на съда към нея, тя продължава да бъде в мир със себе си, пише Ла Стампа.

В статията се посочва: „Тя е жена, която е изобилно обгърната от Божията благодат и която счита случая си като благословение – случай, който човешкият разум не може да разбере по друг начин, освен като неправилен, порочен и нещастен.“

С вяра в Божия промисъл, Ажа казала на семейството си, което дошло да я посети в затвора сутринта на навечерието на Рождество Христово: „Този празник е тържество на Божията милост. Прощавам на обвинителите си, на онези, които скалъпиха неверни обвинения срещу мен; очаквам и тяхната прошка.“

Както предава Ла Стампа, тези думи потресли съпруга й Ашик Масих, децата й и Джоузеф Надийм, адвокатът на семейството и директор на фондацията Възраждане на образованието с център в Лахор.

Трогателно е да се видят как си разменят пожелания. Ажа е щастлива и казва: „Иисус направи този ден щастлив за мен, Той чу молитвите ми. Трогната съм и изключително радостна, че мога да видя днес семейството си и заедно с него да отпразнувам Рождество.“

Ажа си спомня и случая, който промени живота й. Ла Стампа предава думите й: „Днес се празнува и рождението на пророка Мохамед – мирът да бъде с него в този ден. Не мога да си представя, че бих могла да бъда неуважителна към него. Не мразя онези, които ми причиниха това зло.“

Сетне тя добавя: „Моля се пророкът Мохамед да даде мъдрост на последователите си, тъй че мирът да се възцари в целия свят. И се моля Иисус Христос да дарува мир на този свят.“

Съпругът на Ажа Ашик казва, че след посещението си при нея тя го помолила да каже на всички, които следят случая й, да се молят за положително разрешаване на делото й от Върховния съд. „Нека Всемогъщият Бог да ми дари свобода, тъй че следващото Рождество Христово да празнувам с вас – в мир и свобода,“ казала Ажа.

Ажа със съпруга си и две от децата й.

Празнуването на Рождество от Ажа Биби е пример за това как християните в Пакистан отбелязват този празник. Пакистанските християни са „носители на новината за хармония и надежда,“ казва Халил Тахир Синдху. Той е католически адвокат, който работеше по делото на Ажа Биби, както и по много други дела по обвинение в богохулство. В момента той е министър на малцинствата и застъпник за човешките права в провинциалното правителство на Пенджаб.

Ла Стампа потвърждава, че Синдху организира собствени политически инициативи с цел защита правата на малцинствата, предотвратяване на други случаи, подобни на този на Ажа Биби, и премахване на причините за дискриминация на християните в Пакистан.

В резултат на усилията му, провинция Пенджаб учреди окръжни комисии, които да способстват за постигане на религиозна толерантност и хармония, местното правителство прие и закон, който постановява пет процента от правителствените служби да бъдат заемани от хора от малцинствата.

Дейността на Синдху е подкрепена и от президента на Пакистан Мамнун Хюсеин, който по време на среща с християнски епископи подчерта голямата роля, която религиозните малцинства играят за постигането на „прогрес, защита, сигурност и социална стабилност.“

„Пакистан,“ добавил Хюсеин, „ще гарантира добруването и защитата на нашите християнски братя чрез всички възможни средства.“ Той споменал и вече одобрените от пакистанското правителство мерки за постигането на тази цел.
asia_forgives3

Три от дъщерите на Ажа държат снимка на майка си.

Ла Стампа предава думите на Саджад Масих Гил, който казал, че се надява думите на президента да бъдат видени и на практика. Гил е още един християнин, който има доживотна присъда по обвинение в богохулство и който неотдавна подаде апел по делото си в апелативния съд в Лахор.

В Пакистан се увеличават случаите на злоупотреба със закона за богохулството, който разрушава живота на мнозина, като този на Ажа Биби, Саджад Масих Гил и на още много други хора. През 2014 година са отбелязани 1400 подобни случая на злоупотреба със закона.

Ла Стампа цитира информация от една комисия за човешките права в Пакистан, според която през 2014 година пакистански съдилища са осъдили трима човека на смърт, шестима са получили доживотни присъди и още трима други са получили двегодишни присъди – всичките по обвинение в богохулство. Нисар Шар, адвокат и представител на адвокатска асоциация в Карачи, казва: „Адвокатите се страхуват да защитават клиенти, обвинени в богохулство.“

Сайфул Малук, мюсюлманският адвокат на Ажа Биби, също споделя тази тревога и въпреки това не се поколебал да поеме делото на Ажа и да продължава да го отстоява дори и пред Върховния съд, който трябва да се произнесе с окончателна присъда.
