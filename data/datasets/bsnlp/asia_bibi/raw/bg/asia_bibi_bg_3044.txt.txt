bg_3044
bg
2018-02-23
http://bg.radiovaticana.va/news/2018/02/23/%D0%BF%D0%B0%D0%BF%D0%B0%D1%82%D0%B0_%D1%89%D0%B5_%D1%81%D0%B5_%D1%81%D1%80%D0%B5%D1%89%D0%BD%D0%B5_%D1%81_%D0%B1%D0%BB%D0%B8%D0%B7%D0%BA%D0%B8%D1%82%D0%B5_%D0%BD%D0%B0_%D0%B0%D0%B7%D0%B8%D1%8F_%D0%B1%D0%B8%D0%B1%D0%B8/1364328
Папата ще се срещне с близките на Азия Биби и с жертва на „Боко Харам“

На 24 февруари папа Франциск ще се срещне с жертви на два случая на преследване заради вярата. Това са Ребека Битрус, нигерийска християнка, която цели две години е била заложница на милициите от терористичната ислямска групировка „Боко Харам“, и съпругът и дъщерята на Азия Биби, пакистанската християнка осъдена на смърт с обвинението за богохулство и намираща вече девет години в затвора. През следващите месеци адвокатите на християнката се надяват Върховният съд да насрочи последното съдебно дело по случая.

„Искам да се моля заедно със Светия отец за освобождението на майка ми и, ако е възможно, искам да му дам една целувка от нейно име и от името на моите сестри“. Това сподели Ешам Асик, най-малката дъщеря на Азия Биби, пред журналистите, с които се срещна в Рим, в рамките на нейната визита в италианската столица за инициативата #ColosseoRosso, организирана от папската фондация „Помощ за страдащата Църква“. Целта на събитието е „да не бъдат забравени мъчениците от антихристиянските преследвания по света“.

„Чувствам се непълна без майка ми – разказва момичето, което току що е навършило пълнолетие – Има много неща като жена и девойка, за които мога да споделя само с нея. Независимо че баща ми се опитва да бъде едновременно баща и майка. Но това, което е една майка за едно младо момиче, е единствено“, каза още Ейшам.

От своя страна, съпругът на Азия Биби, Ашик Масих, разказа за последната среща в затвора със съпругата си, която се е състояла на 17 февруари, ден преди да тръгне за Италия. „Имаме право да я посещаваме само един път в месеца за 15 мин. Съпругата ми знае за това събитие и ме помоли да благодаря на международната общност за показаната чувствителност и приканва всички да се молят за нея“. Ашик разказа и за развитието на съдебния процес. „В момента се обжалва пред Върховния съд на Пакистан. Надяваме се скоро да бъде насрочена аудиенция, въпреки че постоянно се отлага. Ако няма добра воля за разрешаването на случая, съдебните времена стават твърде дълги“. Накрая Ашик отправи и нов апел за Азия Биби. „Благодарение на международната общност и медиите тя все още е жива. Ако светлините на техните камери не угаснат, има възможност и съдебното чакане да бъде по-кратко“.

Срещата между Ашик и Ешам Масих и папа Франциск не е първата. На 23 април 2015, в края на една от генералните аудиенция, те поздравиха папата, който им отправи думи на утеха, като ги увери, че „се моли за Азия Биби и всички преследвани християни“.

„Когато се срещна със Светия Отец ще му разкажа моята история, но и също за това как всички молитви на епископа, на свещениците и на всички вярващи от моя диоцез ми помогнаха и ме спасиха“. Това сподели от своя страна Ребека Битрус, която две години е била заложничка на ислямската терористична групировка „Боко Харам“. „Ще помоля папа Франциск да се моли за мен и за всички онези момичета, които са все още в ръцете на „Боко Харам“, с някои от които бях и аз заложничка“. Ребека, облечена в елегантна народна носия, напомняща 50-та годишнина от основаването на нигерийския диоцез на Майдугури, увери, че е простила дълбоко в сърцето си на своите похитители, „лишили я две години от свобода и подложили я на всякакъв вид насилие“.
