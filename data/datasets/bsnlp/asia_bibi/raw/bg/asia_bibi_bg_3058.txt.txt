bg-3058
bg
2015-07-23
http://www.marginalia.bg/novini/varhovniyat-sad-na-pakistan-otlozhi-ekzekutsiyata-na-hristiyankata-asiya-bibi-obvinena-v-bogohulstvo/
Върховният съд на Пакистан отложи екзекуцията на християнката Асия Биби, обвинена в богохулство

Върховният съд на азиатската държава Пакистан отложи екзекуцията на Асия Биби, която е християнка и е осъдена на смърт за богохулство, съобщава Би Би Си.

Тя очаква в затвора изпълнение на смъртната си присъда вече пет години. Със съдебното решение от сряда й е дадено право да се обърне към Апелативния съд.

Тя отрича обвиненията в оскърбяване на пророка Мохамед и твърди, че е станала жертва на клевета.

Правозащитните организации в Пакистан посочват, че съществуващите в страната закони против богохулството често се ползват за разчистване на лични сметки и за преследване на религиозни и етнически малцинства.

Непочтителни изказвания за пророка Мохамед в каквато и да е форма, независимо дали са преки или косвени, се наказват съгласно пакистанските закони със смърт.

Както съобщава от Исламабад кореспондента на Би Би Си Шаймаа Халил, с това решение на Върховния съд на Пакистан за пръв път в делото й се е появила искрица надежда.

Тя е единствената жена, осъдена на смърт според законите за богохулството. Делото й получи широка известност в Пакистан.

Обвиненията срещу г-жа Биби, която е майка на четири деца, са повдигнати през 2009 г., когато тя е работила на полето и там е станал скандал между нея и няколко жени-мюсюлманки, които са работили заедно с нея.

Според показанията й, тя е трябвало да донесе вода. Когато се върнала, някои от мюсюлманките са започнали да я ругаят, казвайки й, че тя като християнка няма право да се докосва до стомната с вода и след това караницата се усилила.

Няколко дни по-късно, според показанията на г-жа Биби, тя е била пребита и подложена на изтезания от страна на разгневената тълпа след като жените я обвинили в това, че оскърбява пророка Мохамед. Малко по-късно тя е арестувана и обвинена според закона за богохулството.

Хиляди мюсюлмани излизат на улицата по времето на процеса срещу жената, те искат смъртна присъда и заплашват, че ако съдът не я осъди на смърт, сами ще се разправят с нея. В тези демонстрации участва и имамът от нейното село. Поради опасност за живота си мъжът й и четирите й дъщери, са принудени да се крият.

През октомври 2014 г. смъртната присъда е потвърдена от Върховния съд на щата Пенджаб. Но не е определена дата за екзекуцията. Но в сряда Върховният съд на страната спря изпълнението на присъдата до резултата от апелацията.

По думите на представители на съда, през октомври най-важните свидетели по делото неса явили на заседанието на Върховния съд на щата Пенджаб.

В Пакистан още нито веднъж не е са изпълнявани смъртни присъди по закона за богохулството, макар че има немалко случаи, в които тълпата убива хора, обвинени в оскърбление на пророка Мохамед. Адвокатите, съдиите и активистите, които се изказват за преразглеждане на този закон, биват преследвани и нападани.

От началото на 90-те години около двеста християни са осъдени в Пакистан за оскверняване на Корана или за богохулство.

Но мнозинството от тези присъди, произнесени от по-долни съдилища, не са утвърждавани поради липса на достатъчно доказателства.

Освен самите мюсюлмани, по закона за богохулството биват преследвани хора, принадлежащи към религиозното малцинство на ахмадиите, а също и християни.
