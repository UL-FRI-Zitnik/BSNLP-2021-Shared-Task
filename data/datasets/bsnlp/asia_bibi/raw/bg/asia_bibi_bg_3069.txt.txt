bg-3069
bg
2016-02-05
https://www.pravoslavie.bg/%D0%A1%D0%B2%D0%B5%D1%82%D1%8A%D1%82/%D0%BA%D0%B0%D0%BA-%D0%B5%D0%B4%D0%B8%D0%BD-%D0%BF%D0%B0%D0%BA%D0%B8%D1%81%D1%82%D0%B0%D0%BD%D0%B5%D1%86-%D1%81%D1%82%D0%B0%D0%BD%D0%B0-%D0%BF%D1%80%D0%B0%D0%B2%D0%BE%D1%81%D0%BB%D0%B0%D0%B2%D0%B5/
Как един пакистанец стана православен

Според годишния индекс на независимата християнска организация “Open Doors” (“Отворени врати”) Пакистан се нарежда на 6 място в негативната класация на страните, в които християните са най-застрашени от преследване. Само да припомним случая с младата пакистанка Асия Биби, която бе осъдена на смърт единствено защото е изповядвала християнската си вяра. Макар и през 2015 г. Върховният съд на Пакистан да отложи смъртната й присъда за преразглеждане, съдбата на младата жена ( която повече от 6 години е в затвора и е с влошено здраве) остава неясна.

След индусите, християните в Пакистан са около 1.3% от населението, те са второто по численост религиозно малцинство и често стават обект на ислямски екстремизъм. Измежду тях най-голяма е католическата общност, следвана от протестантската.

От своята фамилна история 32-годишният пакистанец Джавед Анвар Масих, който израства в семейство на католици, добре познава трудната ситуация на християнските общности в Пакистан. Неговият чичо е обезглавен заради своята вяра, а братовчед му става жертва на жестокостта на ислямистка групировка и остава без ръце – отново заради изповядването на християнството. По този повод самият Джавед казва: „Религиозната среда в Пакистан не помага на християните свободно и спокойно да изповядват вярата си. Но пък моето семейство от малък ме е подкрепяло да чета книги за Христос и да се моля…“.

От малък Джавед живее с усещането, че е призован към мисия да помага на своите сънародници в изпитанията на бедността (известно е, че една пета от населението на Пакистан живее под международния праг на бедността), както и в търсенето на истинния Бог. Един ден младият мъж по случайност попада на сайта на православния московски храм „Св. Серафим Саровски“ и гледа предаваните онлайн богослужения. През 2011 г. той посещава Русия по покана на един свещеник – протойерей Андрей Лвов, за да се докосне отблизо до духа на православието. Скоро след това, с благословението на Иваново-Възнесенския и Кинешемски епископ Йосиф, приема православието. Решен е да стане православен свещеник, а стъпка по този път е намерението му да учи богословие в Академията по теология „Св. Игнатий“ в Швеция.

Вдъхновен от Божиите думи в библейската книга на Йеремия: „…не казвай: „млад съм“, защото до всички, до които те пратя, ще идеш, и всичко, що ти заповядам, ще кажеш.“ (Йер.1:7), Джавед основава Образователен център в пакистанския град Файсалабад, в който се обучават деца и младежи без родители и от семейства в затруднено положение. Наред с обучението по основни предмети, сред които особено важен е английският език, децата се въвеждат в посланията на християнската вяра. Центърът оказва подкрепа и на студенти без финансови възможности като ги подкрепя материално или ги свързва с други благотворителни организации.

Младият мъж заедно със съпругата си посвещава цялото си време и сили училището да оцелее, въпреки мизерията и многото други изпитания, с които се сблъсква ежедневно. Спорадично Центърът получава помощи от различни благотворителни организации, включително и от Католическата църква, но те се оказват недостатъчни. Затова Джавед апелира към вярващите християни от различни точки на света да го подкрепят с дарения не само под формата на финансови средства, но и на детски дрешки, обувки, ученически пособия, книги и др. Вече е получил финансова подкрепа за училището от православни енории в Русия, пристигнало е дори скромно дарение от България. Българинът Васил Гунев лично се е наел със задачата да предава даренията от България до Джавед, поради несигурността на директните банкови преводи до Пакистан.

Ако имате желание да отправите поглед към далечен Пакистан и да подкрепите благородните усилия на един християнин, можете да направите дарение по банкова сметка: BG68IABG74321000346400 International Asset Bank (Васил Гунев), а от 10 февруари в столичната ателие-книжарница „Къща за птици“ ще бъде поставена касичка и за дарения в подкрепа на центъра, основан от Джавед.

Представяме ви и галерия с няколко снимки от ежедневието на образователния център…
