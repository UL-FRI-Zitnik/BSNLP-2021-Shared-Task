uk-10020
uk
2021-01-28
http://www.fromtheweb.eu
Рівненський лікар: «Локдаун принесе більше проблем, ніж користі» 

До завершення локдауну, який був оголошений на три тижні, залишилось кілька днів. Чи були такі більш жорсткі обмеження необхідні? На фоні зменшення кількості хворих на коронавірус багато хто сумнівається. Одним із перших про недоцільність нових обмежень заговорив рівненський лікар Павло Сільковський, до думки якого прислухається чимало людей. 

— На мою думку, необхідності у локдауні не було, — говорить Павло Сільковський. — Звичайно, будь-які обмежувальні заходи дають ефект. Але перед тим, як їх впроваджувати, потрібно порівнювати їхню користь та шкоду. Локдаун дасть певний ефект для подолання COVID-19. Однак зворотний ефект від нього буде набагато гіршим. Йдеться про економіку, нормальну життєдіяльність людей, підвищення рівня стресу в суспільстві та лікування інших хвороб у медичних установах. Якщо оцінювати всю ситуацію загалом, то шкоди від локдауну буде більше, ніж користі. 

— Чому ж локдаун було запроваджено? 

— Я теж довго про це думав. Мені найбільше імпонує одна версія. Уже відомо, що епідемія спадає природним чином, бо перехворіло багато людей. Але є дані офіційної статистики, які вказують на те, що COVID-19 інфікувалося не так багато українців. Такі дані оприлюднювалися не лише в Україні, але й в інших країнах світу. Тобто кількість офіційно виявлених хворих є набагато меншою, ніж насправді перехворіло людей. В світі ніхто не хоче визнавати, що офіційна статистика була настільки спотвореною. Однак потрібно якось пояснити той факт, через що почала спадати епідемія. Тому й запроваджують локдауни, щоб показати, що саме завдяки карантину є такий гарний результат. Хоч насправді цей результат викликаний не локдауном, а тим, що уже більше 50% людей перехворіло коронавірусом. 

— Чи можна говорити, що COVID-19 втрачає свою інфікувальну силу? 

— Так, епідемія видихається. Для того, щоб інфікувати, вірусу потрібен об’єкт, який може захворіти. Оскільки багато людей уже перехворіло, то суспільство стає все більш несприйнятливим до інфекції. Якщо у колективі з 10 осіб перехворіла половина, то вірусу вже набагато важче уразити інших. Навіть якщо 5 перехворілих людей знову будуть контактувати з хворими, то в рази нижчий шанс того, що вони знову принесуть вірус у свій колектив. Раніше якби хтось хоча б один приніс вірус до колективу, то велика його частина перехворіла б. Зараз усе інакше. 

— Нині триває дискусія про масову вакцинацію від коронавірусу. Яка ваша думка? 

— Масове щеплення вакциною від коронавірусу не потрібне. Адже уже багато людей перехворіло. Відповідно, ті люди, які перехворіли, уже не потребують вакцинації. Але вакцина може врятувати тих людей, які ще не хворіли та належать до груп ризику. Наразі вакцина потрібна для тих людей, які вбереглися від COVID-19. Саме їх і потрібно захищати вакциною. 

Богдан СЛОНЕЦЬ. 

ПОВІДОМЛЯЙТЕ СВОЇ НОВИНИ В РЕДАКЦІЮ "РІВНЕ ВЕЧІРНЄ": Тел./Viber/Telegram: +380673625686
