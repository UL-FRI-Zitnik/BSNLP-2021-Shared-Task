uk-10150
uk
2021-01-28
http://www.fromtheweb.eu
Лікар-імунолог Борис Донський заявив: якщо людина перехворіла на коронавірус, то щеплення проти нього робити вже не обов’язково 

В ефірі Радіо Свобода медик зазначив, що після перенесеної хвороби в людини виробляється сильніший імунітет, ніж може з’явитися після щеплення. 

За його словами, чим пізніше в Україну буде привезена вакцина, тим менше доз знадобиться, оскільки багато людей вже перехворіють. 

«Наразі Україні дійсно потрібні десятки мільйонів доз. Але якщо мова йде, наприклад, про вересень, то нам вже і п`яти мільйонів доз нікому буде колоти, оскільки до того часу більша частина українців перехворіють. 

Я не бачу сенсу робити щеплення, якщо людина вже має антитіла", — сказав Донський. 

30 грудня Україна підписала договір про постачання двох мільйонів доз вакцини від китайської компанії Sinovac Biotech. Фармацевтична компанія Лекхім також уклала контракт із Sinovac Biotech на поставку п`яти млн. доз вакцини від коронавірусу в Україні. Препарат зареєструють в Україні до 5-го лютого. 

Ефективність препарату з урахуванням дуже легких або безсимптомних випадків COVID-19 — 50,38%. 

Ефективність з урахуванням легкої, середньої та важкої форм хвороби — 78%. Міністр охорони здоров’я Максим Степанов запевнив: якщо ефективність вакцини буде нижчою за 70%, компанія-виробник компенсує Україні витрачені кошти.
