uk-10321
uk
2021-01-28
http://www.fromtheweb.eu
Шмигаль розповів, чи готова Україна до отримання вакцин від COVID-19 

Уряд продовжує готувати медичну систему для швидкого розгортання кампанії з вакцинації. 

Чи готова Україна до отримання вакцин / ілюстрація REUTERS 

Прем'єр-міністр Денис Шмигаль запевняє, що Україна готова до отримання вакцин від COVID-19, підготована логістика для їх безпечного зберігання і транспортування. 

Шмигаль зазначив, що уряд продовжує готувати медичну систему для швидкого розгортання кампанії з вакцинації. 

"В першу чергу, це стосується логістичної складової, формування маршрутів для оперативної та безпечної доставки вакцин, формування бригад, що проводитимуть щеплення", - розповів він. 

Прем’єр-міністр додав, що визначено було відповідальних на місцях, процес в областях координуватимуть керівники департаментів охорони здоров'я. 

"Держава готова до отримання вакцин. Підготована логістика для безпечного зберігання і транспортування. Є повні розрахунки щодо оновлення холодового ланцюга. Сформована потреба в холодильниках, термобоксах, інструментах контролю, дотримання температур", - сказав Шмигаль. 

Він додав, що Україна має можливість для зберігання логістики транспортування до пунктів щеплення вакцини, яку необхідно зберігати при температурі -80 градусів. 

Для цього, в першу чергу, залучатимуться приватні фармацевтичні логістичні компанії. 

При цьому, для транспортування і зберігання вакцин з ланцюгом 2-8 градусів достатньо наявних державних потужностей.
