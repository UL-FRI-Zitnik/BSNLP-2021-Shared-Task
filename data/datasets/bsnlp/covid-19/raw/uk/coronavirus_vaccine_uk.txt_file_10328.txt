uk-10328
uk
2021-01-28
http://www.fromtheweb.eu
У Норвегії заявили, що не встановили зв'язку між смертністю літніх людей та вакциною Pfizer 

У країні відомо про 33 смерті літніх людей, які отримали щеплення від коронавірусу. 

У норвезькому управлінні охорони здоров'я заявили, що не встановлено зв'язок між вакциною Pfizer і BioNTech та смертністю людей похилого віку, яким зробили щеплення. 

Про це йдеться у звіті медиків, пише видання Euronews. 

За словами директорки місцевого управління громадського здоров'я Камілли Столтенберг, перед проведенням вакцинації усі проходять медичне обстеження. Серед 13 летальних випадків, які вивчали фахівці, було встановлено, що усі пацієнти були "дуже старими, немічними і мали серйозні захворювання". Крім того, усім померлим було понад 75 років. 

"Що стосується причини смерті, аналізу не проводилося. Найважливіше — пам'ятати, що 45 осіб вмирають щодня в медичних закладах Норвегії. Тому не встановлено, що є надлишкова смертність або що це пов'язано з вакцинами", — наголосила Столтенберг. 

Своєю чергою, керівник норвезького агентства з ліків Стейнар Мадсен заявив, що легкі побічні ефекти вакцини теоретично можуть вплинути на той стан, який спостерігається у літніх пацієнтів. 

До побічних ефектів від вакцини Pfizer в Норвегії відносять втому, нудоту, запаморочення і м'язові болі. Норвезьке агентство з лікарських засобів повідомило, що тіла 13 з померлих після вакцинації пацієнтів розтинали й вони мали ознаки таких побічних ефектів. 

До слова, у Норвегії відомо про 33 смерті літніх людей, які отримали щеплення від коронавірусу. Спеціалісти також зареєстрували смертельні випадки (саме після вакцинування) також у таких країнах, як Німеччина, США та Швейцарія. 

Як повідомлялося, понад 38 мільйонів людей на планеті вакцинувались від коронавірусу. Найбільше на цей час їх в Ізраїлі. Щеплюють людей найпоширенішим наразі препаратом у світі Pfizer/BioNTech. В країні вакцинували вже понад чверть населення, а до кінця березня 2021 року планують прищепити від коронавірусу усіх своїх громадян, яким понад 16 років. 

Маємо обнадійливу карту щеплень проти коронавірусу. 8 кольорів на карті - це 8 рятівних препаратів, над якими працював світ. І кружечки на карті показують частку вже вакцинованих. У ВООЗ уже заявили про "вакцинний націоналізм": бо більшість вакцин скупили багаті країни. То чи справді багатії і впливові чиновники можуть отримати щеплення "по блату" і наскільки якісним буде рятівний укол для решти – дізнавався ТСН.Тиждень.
