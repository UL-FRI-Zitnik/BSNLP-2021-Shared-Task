uk-10233
uk
2021-01-28
http://www.fromtheweb.eu
Moderna починає випробування вакцини від COVID-19 на підлітках 

Учасникам буде зроблено два щеплення з інтервалом у 28 днів. 

Американська компанія Moderna Inc. заявила у четвер, 10 грудня, що перші учасники випробування розробленої нею вакцини від коронавірусу підліткового віку отримали щеплення. Про це повідомляється у пресрелізі компанії. 

«Ми раді розпочати це дослідження фази 2/3 mRNA-1273 (назва вакцини – ред.) у здорових підлітків у США. Наша мета – зібрати дані навесні 2021 року, які сприятимуть використанню мРНК-1273 підлітками до початку навчального року у 2021 році», - заявив головний виконавчий директор Стефан Бансель. 

Дослідження проводиться у співпраці з Управлінням перспективних біомедичних досліджень і розробок Міністерства охорони здоров'я і соціальних служб США (BARDA). 

Компанія має намір залучити до дослідження 3 тисячі підлітків у США віком від 12 до 18 років. Учасникам буде зроблено два щеплення з інтервалом у 28 днів. 

Як повідомлялося, генсек ООН Антоніо Гутерреш попередив, що в світі розвивається «вакцинний націоналізм», у результаті якого бідні люди, спостерігаючи за підготовкою до COVID-вакцинації в багатих країнах, задаються питанням, чи будуть вони вакциновані і коли.
