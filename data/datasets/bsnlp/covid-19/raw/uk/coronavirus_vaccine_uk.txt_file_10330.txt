uk-10330
uk
2021-01-28
http://www.fromtheweb.eu
Куди "зникає" коронавірус в Україні: локдаун, колективний імунітет чи маніпуляції зі статистикою 

Що стало причиною спаду кількості заражених і чи насувається на нас нова хвиля коронавірусу - ТСН.ua розпитав лікарів з Києва та Львова. 

В Україні після локдауну статистика коронавірусу покращилась, попри попередні прогнози МОЗ про спалах інфікувань після новорічно-різдвяних свят. Очікували загрозливого ефекту, натомість отримали зворотній. 

Що посприяло цьому і чого очікувати далі від пандемії - ТСН.ua розпитав у лікарів. 

В Україні, згідно зі статистикою, кількість нових виявлених хворих досягла рівня вересня 2020 року. З цим це пов'язано: подіяв локдаун, виробився колективний імунітет чи щось не так зі статистикою? 

Лікарка-пульмонологиня, керівник центру респіраторної медицини клінічної лікарні "Феофанія" Світлана Гук: 

"Думаю, кожна із зазначених причин зробила свій внесок - і карантинні обмеження, і природні епідеміологічні процеси. До статистики, зазвичай, є зауваження, але насправді, якщо судити з кількості госпіталізованих пацієнтів з коронавірусом, їх, і справді, суттєво менше останнім часом". 

Головний лікар одного з діагностичних медичних центрів Львова Тарас Жиравецький: 

"Статистика є дійсно достатньо стабільною, у нас не відбулось стрибка вгору нових випадків і стрибка госпіталізацій. Госпіталізація "плаває" від тисячі до двох тисяч людей, це такий середній показник в Україні. Поки що такого солодкого стану, що у нас все добре, - немає. Наразі ситуація середньої важкості, але все ж пішло зменшення кількості пацієнтів в стаціонарах. Це не у всіх містах, але в багатьох великих містах, вже з'явилося більше вільних місць, і відповідно навантаження зменшилось. Це є плюс. Тобто замість того, щоб отримати після Нового року більшу кількість інфікування, ми цього не отримали. 

Ми не можемо до кінця зрозуміти з чим це зв'язано. Чому вірус в Україні поширюється якимись іншими шляхами. Очевидно, колективний імунітет у нас ще не виробився, бо, якби він у нас був, ми б не мали 2 тисячі госпіталізацій за минулу добу. Ми б мали набагато менше, або взагалі б не мали. 

Приватні і державні лабораторії заявляють, що кількість пацієнтів, які тестуються, таки зменшилась. Якщо ми зараз закцентуємось на тестах, то у нас потім може не вистачати фінансів на ліки і на інші речі. І зробити такі лабораторні центри, які будуть робити мегабагато тестів це добре, але що воно нам дасть? Ну, буде у нас статистика, наприклад, сьогодні 25 тисяч, але тим людям скажуть залишатись вдома. Але, як ви бачите, Італія, Іспанія, Велика Британія мають багато підтверджених випадків, жорсткий локдаун і все одно поширення йде. У нас, як мінімум, не збільшилась кількість госпіталізацій. 

Сімейна лікарка у Дарницькому районі Києва Олена Л.: 

"Не можу сказати, що кількість хворих зменшилася. Швидше, люди вже стомилися від пандемії і не поспішають діагностувати COVID-19. Адже лікування таке саме, що і звичайного ГРВІ. Щодня під кабінетом вишиковуються черги. Утім, це переважно різноманітні вірусні захворювання. Звісно, є і коронавірус. Наразі проблема в іншому: багато приходить людей, які мають загострення хронічних захворювань. Ось сьогодні до мене на руках принесли пацієнта з цирозом печінки, йому у зв'язку з карантинними обмеженнями не встигли вчасно провести необхідну процедуру, в результаті чого чоловік опинився на межі життя і смерті. Викликали швидку і доправили його до лікарні прямо з кабінету. І таких випадків багато. Щодо тестувань, то наразі вони робляться швидко – 2-3 дні. Наприклад, двоє моїх пацієнтів здали в п'ятницю, 22 січня, а сьогодні, 25 січня, вже прийшли позитивні результати. Багато людей дійсно переносять коронавірус "безсимптомно". Точніше симптоми ГРВІ є, але як звикли українці - купив ліки, які знімають симптоми та й пішов на роботу, бо звільнять. А там уже потім півофісу хворих. Ще одна проблема – смертність від коронавірусу. Я думаю, що статистика явно занижена. Приміром, людина має коронавірус, виліковується, а через три тижні помирає від тромболії легеневої артерії. Це типове ускладнення COVID-19. Проте, до статистики такі випадки не потрапляють". 

Чи може погода, наприклад, мороз, впливати на поширення коронавірусу? Як видно, у країнах тієї ж Європи, де наразі тепліше, ситуація з COVID-19 складніша. Принаймні, офіційно. 

Головний лікар одного з діагностичних медичних центрів Львова Тарас Жиравецький: 

"Погодні умови на зменшення кількості випадків інфікування не повпливали. Я думаю, одним із факторів, що вплинули на зменшення поширення вірусу, є кількість людей, які вже перехворіли. Але це ще не 50-80%, до цієї цифри нам ще далеко. 

Я думаю, у нас десь 35-40% вже перехворіло на COVID-19, тому поширення вірусу сповільнилось. Дійсно, багато людей перехворіло. Якщо рік тому, коли у нас все тільки починалось, у нас не було достатньої кількості ПЛР-тестів, тому відповідно у нас не було зафіксовано першої такої офіційної хвилі. А друга хвиля, яка почалась восени і в грудні був пік, відповідно вона ще продовжується і будемо сподіватися, що не буде стрибка догори. 

Лікарка-пульмонологиня, керівник центру респіраторної медицини клінічної лікарні "Феофанія" Світлана Гук: 

"Погода може впливати на поширення вірусу. Але все ж таки, більшою мірою впливає поведінка людей. Адже передача вірусу на вулиці майже не відбувається (якщо не порушувати соціальну дистанцію), а відбувається переважно в закритих приміщеннях, де морози не мають значення". 

Сімейна лікарка у Дарницькому районі Києва Олена Л.: 

"Я такого не помічала. Є сезонність, а от погода - чи то мороз, чи плюсова температура - на кількість хворих, які звертаються як з ГРВІ, так і з коронавірусом, не впливає". 

Чого чекати далі? Чи можливий ще спалах коронавірусу і коли? 

Сімейна лікарка у Дарницькому районі Києва Олена Л.: 

"На мою думку, незабаром ми побачимо зростання статистики по коронавірусу. Він нікуди не дівся. Після локдауну люди почнуть більше працювати, пересуватися, подорожувати, а відтак і тестуватися – тому офіційно хворих повинно стати більше". 

Лікарка-пульмонологиня, керівник центру респіраторної медицини клінічної лікарні "Феофанія" Світлана Гук: 

"Чекати можна чого завгодно... Багато країн зараз переживають нову хвилю захворюваності, зокрема новим штамом коронавірусу. Тож я далеко не впевнена, що пандемію подолано. Але сподіваюсь на сприятливий перебіг подій, на нашу стриманість і мудрість у дотримані розумних щоденних карантинних та гігієнічних заходів". 

Головний лікар одного з діагностичних медичних центрів Львова Тарас Жиравецький: 

"Стосовно прогнозів, будемо сподіватись, що та хвиля буде спадати і все буде добре. Якщо зараз сюди потрапить якийсь незрозумілий штамп вірусу, то звичайно, може бути якась нетипова ситуація, але поки що її немає". 

Нагадаємо, раніше міністр охорони здоров'я Максим Степанов оцінив ефект від січневого карантину в Україні і назвав статистику щодо коронавірусу в Україні достатньо оптимістичною. 

До слова, в усьому світі пандемія коронавірусу виходить з-під контролю, заявляють у ВООЗ. Щоденно у США від ускладнень COVID-19 помирають понад 3 тисячі американців, а поширення "британської" мутації коронавірусу B.1.1.7 змушує європейські країни запроваджувати жорсткіший карантин. 

Україна виходить з локдауну. Сьогодні закінчився суворий карантин, який тривав 17 днів. У МОЗ переконані, що обмеження дали результат: допомогли розвантажили медичну систему та стримати зростання захворюваності - кількість заражень, за підрахунками чиновників, скоротилася у півтора рази. У Києві вихід з локдауну примітний: місто відранку у автомобільних заторах. А що відбувається у регіонах – дивіться у прямих включеннях.
