uk-10312
uk
2021-01-28
http://www.fromtheweb.eu
Наскільки ефективна вакцина Pfizer від британського штаму коронавірусу: дослідження вчених 

Вчені розвіяли побоювання, що вакцина Pfizer є малоефективною від нового штаму. 

Вакцина, розроблена компаніями BioNTech і Pfizer, повинна захищати і від нових мутацій британського штаму коронавірусу. 

Про це свідчать нові дані вчених, інформує The Sun. 

Обнадійливі результати дослідники отримали на тлі зростання побоювань, що штам коронавірусу, який отримав назву B.1.1.7, може знизити ефективність вакцин. 

Експеримент проводився на основі аналізів крові пацієнтів, щеплених вакциною BioNTech / Pfizer. Вчені зібрали зразки крові 16 осіб, які отримували вакцину Pfizer у попередніх клінічних випробуваннях. Вони виявили, що лабораторна версія вірусу — з усіма мутаціями, що нагадують варіант В.1.1.7 — нейтралізується антитілами. 

За словами дослідників, результати вказують на "маловірогідність того, що штам В.1.1.7 уникне дії BNT162b2 (вакцина Pfizer/BionTech)". 

Нагадаємо, що у Німеччині виявили абсолютно нову мутацію COVID-19. Учені поки не можуть сказати, які особливості цього штаму, і не знають, чи буде цей різновид інфекції більш заразним. 

Жертви пандемії. COVID-19 забрав життя вже більше 2 мільйонів людей у світі. Найбільше загиблих - у США, Індії та Бразилії. Через нові мутації коронавірусу Велика Британія забороняє в'їзд із 16 країн світу. Іще суворішу комендантську годину у зв'язку із стрімким поширенням вірусу оголосили у Франції. Через новий штам корони німецька канцлерка Ангела Меркель розглядає можливість запровадження іще суворіших обмежень в країні із зупинкою місцевого та міжміського транспорту.
