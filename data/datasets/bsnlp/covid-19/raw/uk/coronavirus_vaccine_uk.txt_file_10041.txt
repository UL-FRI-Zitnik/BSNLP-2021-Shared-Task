uk-10041
uk
2021-01-28
http://www.fromtheweb.eu
ЄС посилює тиск на виробників вакцини від коронавірусу 

Після повідомлень про затримку поставок вакцини від COVID-19 в ЄС закликають виробників поквапитись. 

Європейський Союз посилює тиск на виробників вакцин від коронавірусу через затримки у поставках. 

Про це глава Європейської Ради Шарль Мішель у неділю, 24 січня, заявив французькій радіостанції Europe 1, передає агенція dpa. 

За його словами, єврочиновники очікують від фармацевтичних компаній дотримання умов підписаних контрактів. В іншому випадку ЄС збирається вдатися до юридичних процедур, застеріг Мішель. 

Нагадаємо, кілька днів тому стало відомо, що британська фармкомпанія Astrazeneca не зможе виконати свої зобов'язання за контрактом з ЄС і через проблеми виробничого характеру більш ніж удвічі зменшить кількість доз вакцини від коронавірусу, призначених для країн ЄС. 

Ще раніше стало відомо про наміри виробника німецько-американської вакцини BioNTech/Pfizer на три-чотири тижні скоротити заплановані обсяги поставок вакцини до Європи. В компанії такі кроки пояснили необхідністю збільшити виробничі потужності. 

Як відомо, плани з проведення кампанії з масової вакцинації у ЄС передбачали вакцинацію щонайменше 70% дорослого населення до кінця літа. Тепер глава Європейської Ради Шарль Мішель визнав, що виконати ці плани буде складно. 

Країни ЄС можуть і повинні ділитися вакциною від коронавірусу. Про це за заявила президентка Єврокомісії Урсула фон дер Ляєн. За її словами, Євросоюз замовив більше доз, аніж може використати. Відтак готовий віддати частину біднішим країнам.
