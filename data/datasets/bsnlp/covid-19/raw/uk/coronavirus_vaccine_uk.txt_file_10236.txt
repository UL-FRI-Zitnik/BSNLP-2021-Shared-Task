uk-10236
uk
2021-01-28
http://www.fromtheweb.eu
Китай схвалив першу власну вакцину для використання всередині країни 

Вакцина Sinopharm показала ефективність 79%. 

Facebook 

Twitter 

Фото: EPA/UPG 

Китай схвалив першу вакцину від коронавірусу виробництва вітчизняної фармацевтичної компанії Sinopharm для широкого застосування всередині країни. Розробник вакцини - група China National Biotec (CNBG), яка входить у Sinopharm. 

Вакцина схвалена державним управлінням з лікарських засобів Китаю, повідомляє агентство Хinhua. 

Це перша китайська вакцина, яка пройшла повні клінічні випробування. Досі вакцини від ковіду в КНР використовувалися тільки в форматі екстреної вакцинації. Однак в Китаї щепили вже не менш ніж 1 млн осіб. 

Sinopharm повідомляла, що її вакцина показала ефективність на рівні 79,3% за проміжними результатами третьої фази клінічних випробувань, і ці результати відповідають стандартам Всесвітньої організації охорони здоров'я. 

Крім Китаю, вакцина проходила клінічні випробування в ОАЕ, Бахрейні, Йорданії, Перу та Аргентині. У Бахрейні і ОАЕ її використання вже схвалено. 

Всього у Китаї щонайменше п'ять виробників створюють вакцини для боротьби з коронавірусом, деякі з них теж планують поставки на міжнародні ринки. Наприклад, вакцина CоronaVac від Sinovac Biotech показала ефективність вище 90% у другій фазі випробувань, а сама компанія залучила понад $500 млн інвестицій для виробництва 600 млн доз цієї вакцини в рік. Sinopharm заявляла, що в 2021 році планує виробити до 1 млрд доз вакцини.
