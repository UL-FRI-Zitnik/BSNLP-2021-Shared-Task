uk-10028
uk
2021-01-28
http://www.fromtheweb.eu
Вагітним не рекомендують. Що потрібно знати про вакцину Moderna від СOVID-19 

Тетяна Войтюк 

· 26 січня, 15:04 

Associated Press 

Стратегічна консультативна група експертів Всесвітньої організації охорони здоров’я з питань імунізації (SAGE) опублікувала тимчасові рекомендації щодо використання вакцини Moderna mRNA-1273 проти COVID-19 людям у віці від 18 років. 

На своєму сайті ВООЗ оприлюднила питання, які найчастіше виникають у людей стосовно використання вакцини від СOVID-19 компанії-виробника Moderna. 

Кому слід робити щеплення першим 

Як і у випадку з усіма вакцинами проти COVID-19, медичним працівникам та людям похилого віку слід надавати пріоритет для вакцинації. У ВООЗ наголосили, що у разі доступності більшої кількості вакцин слід робити щеплення додатковим пріоритетним групам. 

Кому можна робити щеплення 

Вакцина безпечна та ефективна для людей з відомими захворюваннями, пов'язаними з підвищеним ризиком важких захворювань, таких як гіпертонія, діабет, астма, захворювання легень, печінки або нирок, а також хронічних інфекцій, які є стабільними та контрольованими. 

Попри це, для осіб з ослабленим імунітетом потрібні подальші дослідження, люди цієї категорії, які входять в групу, рекомендовану для вакцинації, можуть бути вакциновані після отримання інформації та консультацій. Люди, що живуть з ВІЛ, піддаються більшому ризику важкого захворювання на COVID-19. Їм слід надати інформацію та консультації. 

У ВООЗ зазначили, що людям, які вже перехворіли на COVID-19, можна відкласти вакцинацію на термін до шести місяців з моменту зараження SARS-CoV-2 за їх бажанням. 

Вакцину також можна вводити жінкам, які годують груддю. При цьому не передбачається переривання грудного вигодовування. 

Кому не можна робити щеплення 

Попри те, що вагітні жінки знаходяться у зоні ризику, їм не рекомендується робити щеплення вакциною Moderna, за винятком випадків, коли вони мають високий ризик зараження (наприклад, медичні працівники). Особи, що мають алергічну реакцію на будь-який компонент вакцини, також не повинні робити щеплення. 

У ВООЗ зазначили, що попри рекомендації вакцинувати літніх людей, слід окремо оцінювати випадки, якщо очікувана тривалість життя не перевищує трьох місяців. Вакцину не рекомендують вводити людям до 18 років оскільки для цього необхідні додаткові дослідження. 

Рекомендована доза 

SAGE рекомендує використовувати вакцину мРНК-1273 Moderna у режимі двох доз (100 мкг, 0,5 мл кожна) з інтервалом у 28 днів. За необхідності інтервал між прийманням може бути продовжений до 42 днів. Рекомендується дотримуватися повного графіка, і для обох доз слід використовувати один і той самий продукт. 

Наскільки безпечна Moderna 

Попри те, що ця вакцина ще не була затверджена ВООЗ, вона пройшла перевірку Європейським медичним агентством (EMA) і, отже, відповідає критеріям ВООЗ щодо розгляду SAGE. EMA детально оцінила дані про якість, безпеку та ефективність вакцини Moderna COVID-19 та дозволила її використання в Європейському Союзі. 

SAGE рекомендує спостерігати за всіма вакцинованими принаймні 15 хвилин після вакцинації. Ті, хто відчуває важку алергічну реакцію на першу дозу, повинні відмовитися від другої дози. 

Глобальний консультативний комітет з безпеки вакцин, група експертів, яка надає незалежні та авторитетні вказівки ВООЗ щодо теми безпечного використання вакцин, отримують та оцінюють повідомлення щодо безпеки, які можуть мати міжнародний вплив. 

Наскільки ефективна вакцина 

Доведено, що вакцина Moderna має ефективність приблизно 92% у захисті від COVID-19, починаючи з 14 днів після введення першої дози. 

Чи ефективна вакцина проти нових штамів 

Наразі вчені не зафіксували зниження ефективності вакцини проти мутованих форм коронавірусу. 

Чи запобігає вакцина зараженню та передачі вірусу 

ВООЗ зазначає, що наразі невідомо, чи захищає вакцина від подальшої передачі інфекції. Імунітет зберігається протягом декількох місяців, але повна тривалість поки не відома. Ці питання наразі вивчаються науковцями. 

Що відомо 

Американська фармацевтична компанія Moderna заявляє, що її вакцина від COVID-19 залишається ефективною проти нових штамів коронавірусу, виявлених у Британії та Південній Африці. 

6 січня Європейська комісія схвалила вакцину проти COVID-19 від компанії Moderna. Вакцина від Moderna стала другою сертифікованою в ЄС вакциною проти COVID-19.
