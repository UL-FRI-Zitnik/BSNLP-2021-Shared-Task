uk-10035
uk
2021-01-28
http://www.fromtheweb.eu
Війна проти пандемії може затягнутися на невизначений термін — FT 

Попри наявність ефективних вакцин, галузь охорони здоров'я готується до тривалої війни з пандемією. 

Політики запевняють, що вакцини віщують початок кінця пандемії і це поширює надію серед населення. Однак попри наявність ефективних вакцин проти коронавірусу, пандемія ризикує затягнутися на невизначений період, пише Financial Times. 

Зазвичай Сан-Франциско переживає неймовірну трансформацію в січні. Делегати щорічної конференції охорони здоров'я JPMorgan яскраво виділяються на тлі мешканців міста. Цього року конференція проходила в онлайн-режимі, але дисонанс залишався. У віртуальному світі конференції галузь охорони здоров'я прийняла рішення готуватися до тривалої війни проти коронавірусу. 

"Зараз ми думаємо, що війна з пандемією може затягнутися щонайменше до 2022 року", - сказав виконавчий директор Becton Dickinson Том Полен. 

На людство може чекати ще щонайменше два роки життя з пандемією, вважає виконавчий директор компанії з діагностики OraSure Technologies Стівен Тан, і це, на його думку, найбільш оптимістичний сценарій. 

"Потреба мати доступні тести для продовження виявлення COVID-19 збережеться навіть після завершення пандемії. До того ж, для країн з низьким та середнім рівнем доходу, на жаль, прогнози ще більш невтішні, там коронавірус, ймовірно, буде поширювати аж до 2027 або 2030 року", - сказав Тан. 

Можливо, виробники вакцин будуть більш оптимістичними у своїх прогнозах, адже нещодавно фармацевтичні компанії перетворилися на «рятівників людства». Надзвичайні досягнення таких компаній, як BioNTech, Pfizer, Moderna, Оксфордський університет та AstraZeneca у винайденні вакцини проти коронавірусу повинні пропонувати швидке повернення до нормальності. Звісно, колись це повернення до нормального життя настане, але не так швидко, як хотілося б. 

"Ми знаємо, що вірус мутує, і ми готуємося до найбільш непередбачуваних сценаріїв. Цілком ймовірно, що вже скоро нам може знадобитися нова вакцина", - сказала керівник Pfizer Анжела Хванг, обмірковуючи здатність вірусу мутувати. 

Наявні вакцини проти коронавірусу, незважаючи на їх надзвичайну швидкість розробки та ефективність, можуть із часом виявитися вразливими до мутацій COVID-19. Вчені очікують, що з часом вакцини ризикують стати неефективними проти нових штамів коронавірусу. Фармацевтичні компанії впевнені, що зможуть адаптувати вакцини до нових штамів, але для цього потрібно зробити багато роботи, зокрема, отримати схвалення регуляторних органів та налагодити виробництво заново. 

За позитивного сценарію, ситуація з COVID-19 буде подібною ситуації з грипом: вакцинація буде потрібна щороку. У гіршому випадку людство завжди буде «відставати» у боротьбі з коронавірусом. 

Навіть якщо вакцини будуть ефективними проти різних варіантів COVID-19, існує велика кількість людей, які не можуть зробити щеплення через алергію або просто відмовляються від вакцини, до того ж, поки що не було дозволу на використання наявних вакцин для дітей, в сукупності це все неабияк перешкоджає можливості досягнення колективного імунітету. 

Виконавчий директор Moderna Стефан Бансель сказав на конференції, що незабаром компанія почне вирішувати це питання, розпочавши тестування своєї вакцини, щоб дізнатися, чи підходить вона дітям. Але це займе набагато більше часу, оскільки вчені обережно діють відносно дітей. Не варто очікувати результатів випробувань до наступного року, резюмує видання.
