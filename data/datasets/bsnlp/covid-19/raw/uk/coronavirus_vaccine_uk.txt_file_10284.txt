uk-10284
uk
2021-01-28
http://www.fromtheweb.eu
Австрія послаблює локдаун, але ресторани й готелі будуть закриті до 7 січня 

Четвер, 3 грудня 2020, 08:35 

Австрія з понеділка почне ослаблювати обмеження, запроваджені у зв’язку зі збільшенням числа випадків коронавірусу. 

Про це повідомляє "Європейська правда" з посиланням на агентство APA. 

Школи та дитячі садки відновлюють регулярну роботу, так само знову дозволяється відкритися роздрібним торговцям і перукарням. 

Водночас заклади громадського харчування, готелі та культурні заходи - за винятком відвідин музеїв - будуть закриті до 7 січня. 

Нічні обмеження на вихід з дому також діятимуть до 6 січня. 

"Жорсткий локдаун мав свій вплив", - заявив канцлер Австрії Себастьян Курц. 

За його словами, число інфекцій все ще знаходиться на такому високому рівні, що можливі тільки "м'які кроки до відкриття". 

"Пандемія ще не закінчилася", - заявив канцлер. Він також очікує, що кількість інфекцій знову зросте напередодні Різдва та Нового року. 

"У перспективі ми повернемося до нормального життя влітку, але до цього часу ще шість місяців", - попередив Курц. 

"Перші кроки можливі тільки з обмеженнями і тестами. Майбутнє Різдво буде відрізнятися від того, до якого ми звикли, але воно повинно бути гідним", - сказав Курц. 

Глава уряду також звернувся до населення із закликом звести соціальні контакти до мінімуму.
