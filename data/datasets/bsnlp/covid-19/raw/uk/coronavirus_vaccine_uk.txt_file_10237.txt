uk-10237
uk
2021-01-28
http://www.fromtheweb.eu
Україна може отримати вакцину від Pfizer в лютому, - Ляшко 

В лютому в межах ініціативи COVAX Україна може отримати вакцину від коронавірусу, яка вимагає зберігання від -20 до -80 градусів за Цельсієм. Це може бути вакцина німецької та американської компаній Pfizer/BioNTech. 

Про це в інтерв'ю LB.ua повідомив головний санітарний лікар, заступник міністра охорони здоров'я України Віктор Ляшко. 

За його словами, Україна отримала лист від Глобального альянсу з вакцин та імунізації (GAVI) з проханням підтвердити, що держава спроможна прийняти мРНК-вакцину. Країна відправила підтвердження. 

Ляшко зазначив, що поки невідомо, якої компанії це буде вакцина: Pfizer/BioNTech чи Moderna. 

"Але швидше Pfizer, оскільки COVAХ працює з вакцинами, в яких є дозвіл від ВООЗ на екстрене використання. А єдина мРНК-вакцина, що отримала такий дозвіл, це Pfizer", - зазначив Ляшко.
