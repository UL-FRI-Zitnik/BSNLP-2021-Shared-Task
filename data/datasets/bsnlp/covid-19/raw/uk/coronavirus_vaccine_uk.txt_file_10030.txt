uk-10030
uk
2021-01-28
http://www.fromtheweb.eu
Підпільна вакцинація чиновників і бізнесменів? Зеленський доручив перевірити 

6 січня 2021 

Президент Володимир Зеленський доручив СБУ та іншим відомствам перевірити інформацію про можливу підпільну вакцинацію в Україні. 

"Якщо хтось справді додумався таємно та з порушенням закону ввезти вакцину для продажу, реакція має бути максимально жорсткою", - йдеться у заяві Зеленського в Telegram. 

За словами президента, існує чіткий план вакцинації - спочатку щеплення отримають люди з групи ризику і ті, хто беруть участь у боротьбі з поширенням Covid-19. 

Раніше доручення про проведення перевірки інформації щодо підпільної вакцинації дав МВС та МОЗ прем'єр-міністр Денис Шмигаль. 

Напередодні видання "Страна" з посиланнями на власні джерела повідомило, що в Україні нібито розпочалася "підпільна VIP-вакцинація" чиновників та бізнесменів. 

Видання твердить, що йдеться про вакцину компаній Pfizer і BioNTech, яку "нелегально завезли в Україну". 

За даними журналістів "Страни", за таку підпільну вакцинацію бізнесмени та політики нібито платять чималі гроші: одне щеплення коштує від 1 до 3 тисяч доларів. 

Трохи згодом таку ж інформацію поширив бізнесмен Михайло Бродський, який твердить, що серед тих, хто вакцинувався, є низка народних депутатів, а також прем'єр-міністр Денис Шмигаль та глава медичного комітету Верховної Ради Михайло Радуцький. 

Щоправда, жодних доказів цього пан Бродський не навів. 

По обіді у середу Денис Шмигаль доручив міністерству внутрішніх справ і міністерству охорони здоров'я перевірити інформацію про підпільну вакцинацію в Україні. 

Він запевнив, що буде вакцинуватися лише коли вакцина офіційно надійде в Україну, чим заперечив звинувачення Бродського. 

"Я є прихильником вакцинації. Згідно з планом, затвердженим МОЗ, першу партію вакцин отримають лікарі, що працюють на передовій боротьби з COVID-19. Сам буду вакцинуватися власним коштом у другу або третю чергу, коли офіційно зареєстрована вакцина надійде у клініки", - написав Шмигаль у своєму телеграм-каналі. 

Михайло Радуцький назвав інформацію, поширену "Страною" та Михайлом Бродським, фейком. 

"Не бачу сенсу навіть коментувати цю маячню. Я так розумію, деякі власники ЗМІ вперше за багато років святкують Новий рік в Україні, нудьгують і розважаються, вигадуючи фейки", - сказав він в коментарі видання "Сегодня". 

"Коли в Україні офіційно з'явиться вакцина - я зроблю щеплення публічно, щоб власним прикладом переконати українців, що це необхідно". 

Хочете отримувати найважливіші новини в месенджер? Підписуйтеся на наш TelegramабоViber!
