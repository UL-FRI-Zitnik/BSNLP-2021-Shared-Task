uk-10001
uk
2021-01-28
http://www.fromtheweb.eu
Угорщина схвалила застосування російської вакцини від коронавірусу Sputnik V 

Перші поставки російського препарату до Угорщини заплановані на лютий. 

Російську вакцину від коронавірусу Sputnik V зареєстрували в Угорщині, вона стала першою з країн Євросоюзу, де дозволили використання препарату. 

Про це заявив глава Російського фонду прямих інвестицій Кирило Дмитрієв, пише Інтерфакс. 

"Угорщина — перша країна ЄС, яка оцінила всі переваги Sputnik V і дозволила його використання", — заявив він. 

Дозвіл на використання препарату надав Національний інститут фармакології і харчування Угорщини у межах прискореної процедури на підставі клінічних досліджень вакцини в Росії, а аткож оцінки угорських експертів. 

Перші поставки російського препарату до Угорщини заплановано на лютий. 

Слід зауважити, що раніше у Брюсселі критикували Будапешт за спроби домовитися з Росією про постачання вакцини. Вони пояснювали це тим, що препарат не схвалений регулювальними органами Євросоюзу. 

Як повідомлялося, вакцина Sputnik V, створена Національним дослідницьким центром епідеміології та мікробіології імені М.Ф. Гамалії МОЗ РФ, зареєстрована в Росії 11 серпня. Вона стала першою у світі, хоча її клінічні випробування тривають і досі. У Росії зафіксовано декілька випадків зараження COVID-19 після вакцинації. 

Кілька країн зголосилися взяти російську вакцину для власних тестувань. Приміром, Угорщина стала першою в Європі, яка отримала зразки цього препарату. Білорусь першою з іноземних країн видала на нього ліцензію. 

Від січня 2021 року у Росії почали видавати "Паспорт вакцинованого" особам, які зробили щеплення вітчизняним препаратом Sputnik V. 

У Євросоюзі розробляють схему передачі надлишків вакцини від коронавірусу біднішим країнам. Про таке заявила єврокомісарка з охорони здоров'я Стелла Киріакідес. За її словами, цей механізм дозволить доставити препарат поза межі ЄС іще до того, як запрацює система Ковакс від Всесвітньої організації охорони здоров'я. Водночас невідомо, чи вакцини надаватимуть безкоштовно чи продаватимуть. У ЄС вже домовилися про постачання понад 2 млрд доз препарату, і вже до літа цього року там планують зробити щеплення близько 70% дорослого населення.
