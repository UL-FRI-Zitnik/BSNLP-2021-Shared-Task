uk-10323
uk
2021-01-28
http://www.fromtheweb.eu
"Буде вакцина ще одного виробника": Степанов розповів про постачання в Україну 

Про те, які вакцини від коронавірусу надійдуть в Україну, розповів міністр охорони здоров'я Максим Степанов в ефірі каналу "Україна 24". 

"Японія, Південна Корея збираються починати вакцинацію в кінці лютого. Коли ми говоримо яка вакцина, ми потрапляємо в полон різних фантазій, які, на жаль, генерують деякі представники парламенту. Ми допустимо в Україну точно безпечні вакцини, які ефективні. Це будуть вакцини декількох виробників, як вакцини від грипу. Коли ми переходимо в режим, який пов'язаний вже з рекламною кампанією цих вакцин, ми отримуємо цифри... було 55%, а зараз 43% людей, які готові вакцинуватися безкоштовно", — сказав він. 

За словами Степанова, точні дати поставок стануть відомі найближчим часом. 

"Ми точно знаємо, що у нас буде вакцина Sinovac, китайська вакцина, ця компанія один зі світових лідерів виробництва вакцин. Можливо, у нас буде Pfizer, ми просили 210 тис. доз. У нас є розуміння з їхнього боку, думаю, поточного тижня ми точно дізнаємося дати. 

Щодо китайської вакцини, ми говорили про 700 тис. доз в лютому. Я не виключаю, що у нас буде вакцина ще одного виробника. Сподіваюся, що цього тижня ми укладемо договір", — сказав він. 

При цитуванні й використанні будь-яких наших матеріалів в Інтернеті є обов’язковим пряме, відкрите для пошукових систем гіперпосилання на телеканал «Україна 24» не нижче першого абзацу.
