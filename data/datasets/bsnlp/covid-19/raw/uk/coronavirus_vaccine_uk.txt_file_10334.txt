uk-10334
uk
2021-01-28
http://www.fromtheweb.eu
Експерти США рекомендують схвалити вакцину Moderna, яка захищає від коронавірусу на 94%: що відомо 

У вакцини Moderna виявили дещо вищий рівень побічних ефектів. Так, учасники випробувань скаржилися на висип, кропив'янку та свербіж. 

У США група експертів Управління з санітарного нагляду за якістю продовольства та медикаментів МОЗ (FDA) рекомендувала схвалити екстрене використання розробленої компанією Moderna вакцини mRNA-1237 від COVID-19. 

Зазначається, що 20 членів консультативної ради FDA дійшли до висновку, що переваги препарату перевищують ризики для використання особами віком від 18 років. Водночас один експерт утримався від голосування. 

Нагадаємо, що FDA не зобов'язане виконувати рекомендації консультативної ради. Втім, схвалення вакцини від американської біотехнологічної компанії Moderna очікується вже сьогодні, 18 грудня. Після офіційного схвалення США розпочнуть доставку понад 6 мільйонів доз препарату по всій країні. Спершу щеплення отримають медпрацівники, а також співробітники будинків для людей похилого віку. 

У FDA не виявили серйозних алергічних реакцій у даних Moderna, але наголосили на дещо вищому рівні менш серйозних побічних ефектів. Так, учасники випробувань скаржилися на висип, кропив'янку та свербіж. Також було три випадки паралічу Белла. 

Додамо, що на початку наступного року компанія-розробник планує розпочати клінічні випробування щодо щеплення їхньою вакциною дітей від 12 до 17 років. 

Урядовці США прогнозують, що із двома вакцинами перше щеплення до кінця грудня зможуть отримати близько 20 мільйонів американців, а в січні — ще 30 мільйонів громадян. 

За даними випробування компанії Moderna, участь у якому взяли 30 тисяч людей, вакцина захищає від COVID-19 на 94%. 

Нагадаємо, що mRNA-1237, як і вакцина від Pfizer та BioNTech, передбачає введення двох ін’єкцій з інтервалом у чотири тижні. Її розробники використовують фрагменти генетичного коду COVID-19, щоби "навчити" імунну систему розпізнавати та знищувати вірус. 

Вакцина залишається стабільною за температури від 2 до 7 градусів за Цельсієм до 30 днів, тоді як за температури -20 градусів за Цельсієм вона може зберігатися впродовж шести місяців. 

Нагадаємо, у США кампанія з масової вакцинації від COVID-19 стартувала у понеділок, 14 грудня. Як повідомлялося, на Алясці у двох медпрацівників регіональної лікарні Бартлетта (BRH) в місті Джуно після щеплення виявили алергічну реакцію. 

Загалом використання розробленої компаніями Pfizer та BioNTech вакцини від коронавірусу дозволили щонайменше у шістьох країнах світу, зокрема у США, Великій Британії, Бахрейні, Канаді, Саудівській Аравії та Мексиці. У вівторок, 15 грудня, Канада стала третьою країною у світі, яка розпочала масову вакцинацію від COVID-19. 

Наступного тижня схвалити вакцину від коронавірусу може також Європейське агентство з лікарських засобів (EMA). Очікується, що країни-члени Європейського Союзу розпочнуть масову вакцинацію препаратом компаній Pfizer та BioNTech 27 грудня. 

Угур Шахін, очільник німецької компанії BioNTech, яка разом з американським фармгігантом Pfizer розробила вакцину від коронавірусу, вважає, що за умови успішної масової вакцинації пандемію COVID-19, ймовірно, вдасться взяти під контроль до кінця літа 2021 року. 

На тритижневий новорічний локдаун закриється Польща. У тамтешньому уряді повідомили: з 28 грудня і до 17 січня країна буде на жорсткому карантині. У новорічну ніч діятиме комендантська година. А усю Італію на час зимових свят планують оголосити "червоною" зоною і запровадити максимально жорсткі обмеження аж до заборони виходити з дому без нагальної потреби. У ЄС тим часом оновили список "безпечних" країн: України, як і раніше, у цьому переліку немає. Кампанію вакцинації від коронавірусу у Європі планують почати 27 грудня, у Єврокомісії радять робити це одночасно в усіх країнах ЄС.
