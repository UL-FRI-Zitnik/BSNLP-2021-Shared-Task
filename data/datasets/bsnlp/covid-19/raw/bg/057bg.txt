057
bg
2020-12-09
http://www.fromtheweb.eu
Коронавирус: Тези пет страни се справят по-добре от Германия

Пет държави в ЕС се справят с пандемията по-добре от Германия: Белгия, Франция, Гърция, Финландия и Ирландия имат по-малко инфекции на 100 000 жители, сочат данните на университета "Джонс Хопкинс". Как го постигат?

Белгия

В края на октомври Белгия имаше най-високия брой нови инфекции на 100 000 жители в целия ЕС. Но със същата скорост, с която те нарастваха, до началото на декември те спаднаха. Какво се случи там? 

В началото на ноември страната взе строги мерки – затвори всички магазини с изключение на хранителните и за стоки от първа необходимост. За разлика от Германия бяха затворени и фризьорските салони и останалите места, на които се стига да тесен контакт с клиенти. Тези забрани бяха разхлабени едва преди седмица. Остават в сила обаче стриктните ограничения на контактите – поне до средата на януари ще важат те. Домакинствата имат право да канят само по един външен човек на гости. Само хора, които живеят сами, ще могат да празнуват Коледа с двама приятели или двама роднини едновременно. В Германия обаче разрешават събирания на до десет души по Коледа, като в тази бройка не влизат децата под 14-годишна възраст.

Това решение на Германия бе критикувано от белгийския министър на здравеопазването Франк Ванденбрук: „Ако има нещо, което този вирус обича, това са празненствата – особено с променящи се участници. Това е нещо, което трябва да избегнем на всяка цена“, каза той и изрази недоволство от действията на съседна Германия.

Белгийците смятат да въведат и по-строг контрол по границите, а министър-председателят Александър де Кроо каза в тази връзка: „Последното, което искаме, е отново да започнем да си внасяме вируса от чужбина“.

Франция

Франция разхлаби строгите ограничения почти едновременно с Белгия в края на ноември. В продължение на четири седмици французите имаха право да излизат навън само за един час на ден – и то без да се отдалечават на повече от километър от дома си. Подобна забрана в Германия не е имало до момента. След разхлабването на мерките французите могат да излизат за три часа на ден и да се движат в радиус до 20 километра от дома си. Ресторантите, баровете и кафенетата обаче си остават затворени, също както всички спортни и културни центрове.

С тези мерки френското правителство постигна онова, което целеше: броят на заразените, постъпващи в интензивните отделения на болниците, беше снижен радикално. Освен това намаляват не само новите инфекции, но и броят на смъртните случаи – 112 нови инфекции на 100 000 души за седем дни – подобно ниско ниво във Франция не е имало от края на септември. Същото развитие се наблюдава и при смъртните случаи – докато в средата на ноември те бяха по над 1000 дневно, сега са под 200.

От 15 декември правителството ще разреши пътуванията, но затворени – чак до януари – ще останат ски-курортите.

Гърция

Най-големият брой нови инфекции на 100 000 жители бе достигнат в средата на ноември. Ситуацията, особено в големите градове като Атина и Солун, стана критична, а гръцкото здравеопазване опря до границата на своите възможности. Затова правителството обяви строг локдаун, който бе удължен до 7 януари. Училища, гастрономия, барове и нощни заведения остават затворени, също както и съдилищата. Забраняват се и всякакви пътувания от един регион на страната в друг без сериозна причина. Остава в сила и вечерният час от 21 часа до 5 сутринта.

Особеност на мерките в Гърция е как се контролират ограниченията. Всеки, който излиза, за да отиде на работа, трябва да носи със себе си удостоверение от работодателя си. Всички останали, които желаят да напуснат домовете си, са длъжни да информират чрез СМС. Разрешени са само излизания за посещение на лекар, покупки на храна, обслужване на възрастни членове на семейството, индивидуален спорт на открито или разходка с домашен любимец.

В резултат на мерките броят на новите инфекции намаля, но този на смъртните случаи остава висок (над 100 на ден), затова правителството няма намерение да разхлабва мерките по Коледа и Нова година.

Финландия

В края на ноември правителството предупреди, че ситуацията в страната се влошава, макар броят на новите инфекции на 100 000 души да бе около 50 – т.е. на най-ниското ниво в целия ЕС.

Противно на всички опасения ситуацията не се влоши допълнително. Само в региона на столицата Хелзинки имаше по-неблагоприятно развитие, поради което там бяха въведени и редица ограничения.

Броят на участниците в публични мероприятия на закрито бе ограничен до 20 души. На частни тържества могат да присъстват не повече от 10 души. В Хелзинки и съседните региони Еспоо и Вантаа бяха закрити плувните басейни, ледените пързалки и останалите публични институции, а обществените мероприятия бяха отказани. Началните училища остават отворени, а учениците от по-горните класове преминаха на дистанционно обучение.

В резултат на всички тези мерки Финландия овладя пандемията – броят на новите инфекции вече не расте, а на смъртните случаи седмично остава под 10 .

Ирландия

Ирландия също успя да овладее пандемията. В неделя страната се похвали с най-ниския брой нови инфекции в целия ЕС – само 40 на 100 000 жители в рамките на една седмица. А само доскоро – в края на октомври – в страната имаше по 170 нови случая – т.е. Близо четири пъти повече отколкото сега. Затова правителството въведе строги мерки, по подобие на онези във Франция и Белгия. Ирландия бе първата европейска страна, която обяви повторен строг локдаун още в средата на октомври, който беше частично разхлабен на 1 декември. Магазини, ресторанти, студиа за фитнес и музеи, които бяха затворени, сега вече имат право да работят при строго спазване на хигиенните мерки. От 18 декември нататък ще са разрешени и пътувания до друго населено място, с цел празнуване на Коледа. Между 18 декември и 6 януари ще са разрешени събиранията на до три домакинства.
