029
bg
2020-03-23
http://www.fromtheweb.eu
Надежда за Италия: забавя се ръстът на броя смъртни случаи

Германските власти са готови да помогнат на страната, твърди източник на Bloomberg

Броят на смъртните случаи от избухването на коронавирусната епидемия в Италия нарасна с 602 в понеделник – най-малкото увеличение от четири дни, докато броят на новите случаи се забавя. Всичко това засилва надеждите, че най-лошата фаза от епидемията може би отминава, предава Ройтерс.

Агенцията за гражданска защита заяви, че броят на жертвите на Covid-19 този месец е достигнал 6077, а потвърдените случаи до момента са 63 927, като за последните 24 часа са се увеличили с 4789 – най-малкият ръст от пет дни.

„Днес е може би първият позитивен ден, който има в този труден, много тежък месец", коментира Джулио Галера, ръководител на здравната служба в област Ломбардия. Това е и най-тежко засегнатият регион от епидемията.

„Не е време да обявим победа, но започваме да виждаме светлината в края на тунела“, заяви той пред репортери.

Въпреки това има и значителен спад на броя на направените тестове, а ръководителят на Националния здравен институт на Италия Силвио Брусаферо заяви, че е прекалено рано да се каже дали скорошният спад на смъртните случаи дневно и на новозаразените ще продължи.

Профсъюзи в Ломбардия обявиха по-рано, че планират да излязат на стачка в сряда, за да защитят здравето на своите работници, посочвайки, че правителственото постановление за временно спиране на бизнеси заради спешната ситуация с коронавируса съдържа твърде много вратички.

Италия се бори с най-смъртоносната епидемия от респираторното заболяване. 62% от починалите от Covid-19 в страната са в Ломбардия, най-населеният и най-развит регион на държавата.

Заповедта на правителството, подписана в неделя, гласи, че всички освен „съществените“ бизнеси трябва да затворят врати до 3 април, като беше даден списък с изключения, който има за цел да позволи на веригата на доставките в страната да продължи да работи.

Междувременно стана ясно, че германските власти са готови да помогнат на Италия да премине през здравната криза и се подготвя да подкрепят страната със спешен заем от спасителния фонд на еврозоната, пише Bloomberg, позовавайки се на анонимен източник.

Предпочитаният вариант от Берлин щеше да е Италия да получи засилена кредитна линия от Европейския механизъм за стабилност с минимални условия, твърди представител на германските власти, запознат с идеите на правителството.

Германците също така са притеснени, че Италия вече имаше значителни структурни проблеми преди вируса да я застигне и те може да трябва да се адресират, когато кризата с Covid-19 приключи, допълва източникът.

Финансовите министри от еврозоната ще проведат конферентен разговор, в рамките на който ще обсъдят следващите си стъпки. Говорителят на френския финансов министър заяви на пресконференция във вторник, че се обсъждат всякакви възможности, а Европейската комисия обяви, че ще бъдат взети необходимите мерки.
