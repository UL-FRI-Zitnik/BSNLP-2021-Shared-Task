151
bg
2020-03-15
http://www.fromtheweb.eu
Какви мерки взеха страните по света в борбата с коронавируса?Испания и Франция въвеждат строги мерки, за да спрат разпространението на коронавируса

По последни данни на Университета "Джон Хопкинс" заразените по света с новия коронавирус са 156 400, 5833 са смъртните случаи, а почти 74 хил. са излекуваните.

Италия остава на второ място по смъртни случай след Китай с 1441 починали, следват Иран и Испания със съответно 611 и 196.

Испания обяви снощи, че въвежда почти пълна карантина за срок от 15 дни. Жителите на страната ще могат да излизат само, за да ходят на работа или на лекар, да купуват продукти от първа необходимост или при форсмажорни обстоятелства. Междувременно стана ясно, че Бегоня Гомес, съпруга на испанския премиер Педро Санчес, е заразена с новия коронавирус. Над 70 смъртни случая от новия коронавирус са били регистрирани в Испания през последните 24 часа.

Франция ще затвори от полунощ всички ресторанти, кафенета и развлекателни обекти като кина и дискотеки, както и повечето магазини, обяви премиерът Едуар Филип. Целта е да се спре разпространението на коронавируса. Броят на новите случаи на коронавирус в страната се е удвоил за 72 часа. Смъртните случаи там вече са 91. 

Великобритания ще забрани масовите събирания от следващата седмица.

Правителството на Литва налага карантина в цялата страна, за да се бори с разпространението на коронавируса. Мерките влизат в сила от понеделник и включват затваряне на границите на страната за чужденци.

Чешкото правителство затвори от събота почти всички магазини и ресторанти за 10 дни.

Словенското правителство взе решение за спиране на обществения транспорт и затваряне на всички барове и ресторанти заради коронавируса.

Шестима станаха заразените с коронавирус в Турция. Турският министър Фахреттин Коджа съобщи, че е регистриран още един позитивен случай на коронавирус при направения тест.

Румъния ще въведе извънредно положение заради новия коронавирус от понеделник. Решението бе обявено днес от президента Клаус Йоханис. Извънредното положение ще даде на правителството повече правомощия да затваря граници и да налага рестриктивни мерки.

САЩ включиха още две държави – Ирландия и Великобритания в списъка със страни, на чийто граждани е забранено да влизат на американска територия. В петък, когато беше обявено национално извънредно положение Вашингтон заяви, че на хора от 26 европейски държави се забранява пътуването до страната. Междувременно тестът на американския президент Доналд Тръмп за коронавирус е отрицателен. Това съобщи личният му лекар.
