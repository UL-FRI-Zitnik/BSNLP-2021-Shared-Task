042
bg
2020-08-13
http://www.fromtheweb.eu
СЗО: Светът трябва да инвестира поне 100 млрд. долара в борбата с пандемията

Ръководителят на организацията Тедрос Аданом Гебрейесус призова страните за още усилия в овладяването на коронавируса

Светът трябва да похарчи поне 100 млрд. долара за нови инструменти за справяне с пандемията от коронавирус, заяви в четвъртък ръководителят на Световната здравна организация Тедрос Аданом Гебрейесус, цитиран от Ройтерс.

От организацията посочват, че към момента по света са заразени над 20,69 млн. души, като близо 750 хил. са загиналите вследствие на заразата. 

 По-рано тази седмица руският президент Владимир Путин обяви, че страната му е успяла да разработи ваксина срещу заразата.

"Доколкото ми е известно, тази сутрин за пръв път в света е регистрирана ваксина срещу новата коронавирусна инфекция", каза държавният глава, откривайки съвещание с членове на правителството.

Лекарството, разработено от Института “Гамалея” в Москва, е получило одобрение от Министерството на здравеопазването, каза Путин. Ваксината позволявала постоянен имунитет, каза президентът и добави, че една от двете му дъщери вече е ваксинирана. Досега ваксината е тествана само на няколко души и одобрението на толкова ранен етап противоречи на международните критерии.

В началото на август от СЗО предупредиха, че пандемията е криза на века, последиците от която ще се усетят през следващите десетилетия.
