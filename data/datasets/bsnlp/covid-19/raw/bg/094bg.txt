094
bg
2020-10-12
http://www.fromtheweb.eu
1 млн. нови случая на Covid-19 за 3 дниВ света вече има близо 37,5 млн. потвърдени случая на коронавируса, Франция, Русия, Непал и няколко американски щата отбелязаха нови рекорди

Светът регистрира над един милион нови случая на коронавирус през последните три дни. Рекорди за нови инфекции бяха поставени във Франция, Русия, Непал и няколко щата на САЩ, а Индия надмина 7 милиона случая, съобщи New York Times.

Броят на новите случаи нараства по-бързо от всякога. Смъртните случаи и хоспитализациите в някои страни също започват да нарастват. Пандемията е разболяла повече от 37 милиона души и над един милион души са починали в световен мащаб, според база данни на New York Times.

Великобритания се превърна в гореща точка. Страната има най-много смъртни случаи, свързани с вируса в Европа. Испания и Франция, които поставиха рекорд в петък (9 октомври) с 20 339 нови случая и след това отново в събота с 26 896, преживяват втора вълна от инфекции. Русия в събота също постави еднодневен рекорд от 12 673 нови случая. Аржентина, която има над 90 000 нови случая през последните седем дни, е проблемна зона в Южна Америка, както и Бразилия и Колумбия.

Съединените щати обаче са сред страните, допринасящи най-много за нарастващия глобален сбор. В събота (10 октомври) страната регистрира над 590 нови смъртни случая и над 51 000 нови инфекции. Това включва данни за еднодневни случаи в пет щата: Аляска, Индиана, Минесота, Мисури и Оклахома. Всички тези щати с изключение на Оклахома обявиха повече случаи тази седмица, отколкото във всеки друг седемдневен период от пандемията, както и Колорадо, Айдахо, Монтана, Ню Мексико, Северна Дакота, Южна Дакота и Юта.

Неконтролираните огнища продължават да се разпространяват в Горния Среден Запад и Скалистите планини, а на североизток се забелязват ранни признаци на възраждане. В Уисконсин се подготвя полева болница за пациенти. В Ню Йорк служителите се опасяват, че клъстерите в някои квартали и предградия могат да се разпространят.

И все пак броят на новите случаи в национален мащаб остава под нивата, наблюдавани в края на юли, когато страната е имала средно над 66 000 нови инфекции дневно. Смъртните случаи, макар и все още доста под пиковите си пролетни нива, са средно около 700 на ден през октомври. Това е много повече в сравнение с началото на юли.

Новите върхове в САЩ идват една седмица, след като самият президент Тръмп даде положителен тест за вируса и беше хоспитализиран. Въпреки че се е върнал в Белия дом и многократно е заявил, че се чувства „страхотно“, той продължава да омаловажава ефективността на маските и рутинно саботира собствените си експерти по обществено здраве, отбелязва още New York Times.

В световен мащаб САЩ са начело в класацията на страните с най-голям брой коронавирусни инфекции от края на май. Разпространението на вируса в Индия, която е приблизително четири пъти по-голяма от населението на Съединените щати, постави страната на път да изпревари Съединените щати. В неделя (11 октомври) Индия съобщи за 74 383 нови инфекции, или общо 7 милиона, докато САЩ имат над 7,7 милиона случая на Covid-19.

По данни на университета „Джнс Хопкинс“ в световен мащаб потвърдените случаи на Covid-19 са 37 483 911 (към 9:23 часа на 12 октомври). Смъртните случаи са 1 076 846, възстановените пациенти са 26 088 340.

Страните с най-голям брой потвърдени случаи на Covid-19 са:

1. САЩ – 7 762 809;

2. Индия 7 120 538;

3. Бразилия – 5 094 979;

4. Русия – 1 291 687;

5. Колумбия – 911 317;

6. Аржентина – 894 206;

7. Испания – 861 112;

8. Перу – 849 371;

9. Мексико – 817 503;

10. Франция – 732 434.

Държавите с най-голям брой смъртни случаи са:

1. САЩ – 214 771;

2. Бразилия – 150 488;

3. Индия – 109 150;

4. Мексико – 83 781;

5. Великобритания – 42 915;

6. Италия – 36 166;

7. Перу – 33 305;

8. Испания – 32 929;

9. Франция – 32 601;

10. Иран – 28 544.
