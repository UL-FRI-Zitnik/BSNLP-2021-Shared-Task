032
bg
2020-04-08
http://www.fromtheweb.eu
593 са потвърдените случаи на COVID-19 у нас

Днес са доказани още 12 нови заболели

Общо 593 са потвърдените случаи на COVID-19 у нас по данни на Националния оперативен щаб, цитирани от Министерството на здравеопазването.

През днешния ден са доказани още 12 нови случая, като 7 са в София, 3 в Кюстендил и 2 в Смолян. Лабораториите продължават да работят.

233 са лицата с потвърден COVID-19, които са настанени под лекарско наблюдение в болнични условия. 27 са пациентите с COVID-19, които са в интензивни отделения и клиники.

По отношение на общата картина – към 7 април: 332 от регистрираните у нас случаи на COVID-19 са на мъже и 261 на жени. Средната възраст на лицата, при които е доказана коронавирусна инфекция, е 48 години.

Регистрираните случаи по справка, предоставена от Националния оперативен щаб, са както следва: Благоевград – 18; Бургас – 25; Варна – 24; Велико Търново – 4; Видин – 2; Враца – 2; Габрово – 2; Добрич – 11; Кърджали – 10; Кюстендил – 10; Ловеч – 2; Монтана – 18; Пазарджик – 11; Перник – 8; Плевен – 9; Пловдив – 32; Русе – 3; Силистра – 2; Сливен – 9; Смолян – 16; София – 351; Стара Загора – 14; Хасково – 6; Шумен – 4.

Общият брой на потвърдените случаи на COVID-19 при лица-медицински служители е 32 души.

Починалите лица, при които е установен COVID-19, са 24.

Днес в МБАЛ Шумен е починал 65-годишен мъж, който при хоспитализирането си е дал положителна проба за COVID-19. Пациентът е настанен на 26 март във вътрешното отделение на шуменската болница, където е диагностициран с пневмония. Веднага е направен PCR тест, който е доказал коронавирусна инфекция. Назначени са допълнителни изследвания, в това число и образни, на база които при пациента е установен карцином на бял дроб. През последните два дни на мъжа са направени още два PCR теста, които са дали отрицателен резултат. Състоянието на пациента обаче се е влошило и той е издъхнал, съобщиха от областната болница в Шумен.
