058
bg
2020-12-05
http://www.fromtheweb.eu
"Политико": България плаща цената за неработещото здравеопазване

България е с най-високата смъртност сред държавите в ЕС, а правителството взе твърде късно и твърде малко мерки срещу коронавируса, коментира авторитетното издание "Политико". Ето някои акценти.

България плаща цената за неработещата здравна система, която бе обезкръвена от дългогодишния отлив на медицински специалисти към чужбина, а сега е изправена на ръба на своите възможности, пише авторитетното сп. „Политико".

Изданието съобщава, че по данни на Европейския център за превенция и контрол на заболяванията (ECDC) България в момента е с най-високия процент на смъртност в ЕС – 25,4 на 100 000 жители в рамките на 14 дни, а през последната седмица на ноември са били регистрирани над 20 000 нови инфекции с коронавирус.

Всъщност смъртността за 14-дневен период в България е дори най-високата в смета. По този показател България изпревари с почти 12% Словения, която е на второ място в антикласацията.

В статията на "Политико" е цитиран Петър Марков, епидемиолог и преподавател в London School of Hygiene and Tropical Medicine, който казва, че високата смъртност е индикатор за претовареността на здравната система и показва доколко качествени са грижите за пациентите в тежко състояние и дали има добра защита на рисковите групи.

Прекалено малко мерки, твърде  закъснели

Чуждото изданието цитира мнения на експерти, според които, правителството е чакало твърде дълго с въвеждането на по-строги ограничителни мерки, независимо от бързо нарастващия брой на новите инфекции.

По-строги мерки трябваше да бъдат взети отдавна, казва Петър Марков. "С оглед на високата смъртност в България те трябваше да бъдат въведени още преди няколко седмици", коментира експертът.

„Борисов се страхуваше да въведе по-строги мерки, за да не влоши шансовете си за победа на изборите през идната пролет“, казва политоложката Ружа Смилова. А "Политико" изказва недоумение от факта, че и сега са разрешени събирания на хора до 15 души, че остават отворени театрите и някои малки магазини, макар и да не продават стоки от първа необходимост.
