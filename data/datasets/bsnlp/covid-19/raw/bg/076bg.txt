076
bg
2020-10-27
http://www.fromtheweb.eu
Проф. Витанов: 70 хил. заразени в края на ноември е оптимистична прогноза

„Пирогов“ отделя етаж за лечение на заразени с COVID свои служители

Оптимистичната прогноза за ноември месец е 68 500 случая, регистрирани с COVID-19 у нас. Това заяви по Нова телевизия математикът на Националния оперативен щаб проф. Николай Витанов.

„Ситуацията вече е трудно контролируема, над 2000 случая на ден са сериозна тежест за здравната система“, посочи той. И обясни, че при достигане на тези 68 500 случая, 8000 легла за COVID-19-болни все още ще бъдат достатъчни.

За него притеснително е базовото репродуктивно число, което вече е 1,56 – т.е. 100 души оздравяват, 156 души се заразяват. "Реално заразените в страната са около 320 хиляди души, като официалните регистрирани са около 40 хиляди", обясни математикът.

Той коментира и наложените в страната мерки срещу разпространението на заразата, като посочи, че мярката за маските на открито е по-скоро добра. 

„Дори да бъдат наложени и по-строги мерки, ще са нужни няколко седмици, за да има ефект. И всичко това при положение, че никой не излиза от дома си. А това е невъзможно. Трябва да внимаваме с контактите между хората в затворените пространства“, напомни още веднъж специалистът.

Проф. Витанов изрази мнение, че присъственият старт на учебната година не е бил грешка. Важно според него е учениците да използват предпазни средства, а учителите да се пазят.

„За последните две денонощия общият брой на заразените с коронавирус лекари и персонал в „Пирогов“ е 61. Има и 60 пациенти, които са заразени в средата“. Това каза в предаването по bTV директорът на болницата проф. Асен Балтов.

От днес в лечебното заведение ще започне преразпределение на етажите и два от тях ще бъдат отделени за новозаразените с COVID-19. Единият етаж ще е за пациентите, а другият – за заразените лекари и друг персонал на „Пирогов“, които имат нужда от лечение. По думите на Балтов, това което се е случило, е естественият път на един дифузен процес. Той напомни, че всички пациенти, които постъпват в болницата, се тестват за коронавирус. Понякога обаче са в период, в който тестът не дава положителен резултат.

Той призова за по-строги мерки срещу разпространението на коронавируса. Иначе няма да можем да лекуваме никого, предупреди лекарят.

Проф. Балтов бе категоричен, че всички мерки в болницата срещу разпространението на инфекцията се спазват, персоналът разполага с лични предпазни средства. Следи се нивото на антитела на тези медицински лица, които са изкарали вече инфекцията. 

В момента в „Пирогов“ заради липса на персонал не работят три клиники - гнойно-септичната клиника, неврологията и едната травматологична клиника, за да могат да поемат пациенти с коронавирус. Възможно е болницата да помоли за помощ млади специалисти, които да работят в отделенията извън тези за лечение на COVID-19.

В момента в УМБАЛ "Света Екатерина" няма ковид пациенти, но в болницата са отделили пет легла. Самата болница не е пригодена за това, но сме се съобразили с изискванията на РЗИ и здравното министерство, взети са всички мерки за безопасност. Това каза по БНТ проф. Генчо Начев, изпълнителен директор на УМБАЛ "Света Екатерина", който беше заразен и се излекува от коронавируса.

"Положителното е, че има излишък на легла, защото има възможност за разкриване на такива за ковид пациенти, обясни медикът. Болниците са много и помага в борбата с COVID-19 и не се налага разкриване на полеви болници", каза още професорът.

Когато става въпрос за интензивно лечение, могат да се подготвят нужните медицински кадри, категоричен е проф. Начев.

Специализантите, така или иначе имат диплома за висше образование, но има и студенти 4-5 курс, които прекрасно се справят в Интензивно отделение. В "Света Екатерина" 50% от специалистите по здравни грижи са студенти и се справят прекрасно, на тях са им необходими не повече от 2 седмици за подготовка. Няма никакво основание хората да се притесняват, че за тях се полагат грижи от млади специалисти, категоричен е проф. Начев.
