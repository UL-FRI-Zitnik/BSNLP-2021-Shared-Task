133
bg
2020-03-29
http://www.fromtheweb.eu
Какво не знаем за коронавируса?Вече знаем много за новия вирус, но ключови въпроси за борбата с него все още нямат отговори

Минаха само 3 месеца, откакто се появиха първите съобщения от Китай за неизвестен вирус, който причинява нетипични случи на пневмония, а учените и здравните власи по света вече знаят много повече за заболяването, отколкото за други заболявания 3 месеца след откриването им. Въпреки това все още има много неизвестни около новия SARS-Cov-2, вирусът, който причинява заболяването Covid-19. 

Агенция „Ройтерс“ отбелязва, че новата болест продължава да се разпространява по света, а учени, лекари, политици и икономисти все още се опитват да разберат:

Колко заразен е вирусът?

Според Световната здравна организация (СЗО) вирусът се разпространява от човек на човек чрез малки капчици, отделени от носа или устата чрез кихане или кашляне. Може да издържа на повечето повърхности до няколко дни, така че освен директното му вдишване, можете да се заразите и ако докоснете заразена повърхност и след това пипнете собствените си очи, уста или нос. Има известни доказателства, че части от вируса в изпражненията на заразен човек, могат да заразяват друг чрез контакт, но това остава непотвърдена информация.

Колко хора имат инфекцията и колко нямат симптоми?

До момента по света има потвърдени повече от 550 000 случая на Covid-19. От тях повече от 127 000 са се възстановили, а над 24 000 са починали. Някои учени смятат, че до 80% от инфектираните с Covid-19 не проявяват никакви или съвсем слаби симптоми и дори може да не знаят, че са болни. Ако това е вярно, инфектираните могат да се окажат милиони. Но имаме нужда от още много проучвания и много повече тестване, за да се приближим до по-точна бройка.

Вярно ли е, че по-младите са по-малко застрашени от смърт?

По-младите хора, макар и по-малко уязвими, също могат да развият Covid-19 в достатъчно тежка форма, че да имат нужда от болнично лечение. Колко точно по-малко опасен е вирусът за тях все още не е ясно. Според СЗО възрастните хора с хронични заболявания (хронична обструктивна белодробна болест – ХОББ, астма, високо кръвно налягане, диабет, сърдечно-съдови заболявания) са много по-склонни да развият сериозна симптоматика на болестта, спрямо останалата част от населението, а според американски представител на здравната система смъртността при мъжете е два пъти по-висока от тази при жените във всяка възрастова група. Здравните власти наблягат на факта, че всеки, който има изброените хронични здравословни проблеми, както и хората с отслабена имунна система, са в повишен риск.

Могат ли хората да се разболяват повторно от коронавирус?

Това е ключов въпрос, а ние все още нямаме отговор. Има само няколко случая на възможно повторно инфектиране у възстановени пациенти. Но повечето учени вярват, че е по-вероятно това да са случаи на рецидив. Пациент може да се чувства по-добре и да даде негативен тест за вируса (от носен или гърлен секрет), а вирусът да е наличен някъде другаде в тялото му. Напълно възстановените пациенти имат антитела в кръвта си, които би трябвало да ги предпазват от нова инфекция, но не знаем колко дълго ще са налични тези антитела в кръвта. При някои вируси антителата изчезват бързо. Дори да са по-постоянни, SARS-Cov-2 може да се промени с времето, както правят грипните вируси всяка година, което прави антителата за прекаран грип неефективни. Няколко академични лаборатории и медицински компании се опитват да създадат кръвен тест, който да отговори на въпроса кой е бил изложен на вируса и дали някои хора са развили имунитет. Серологичните тестове също биха дали по-добра картина на истинския мащаб на пандемията.

Знаем ли кога ще има лечение или ваксина?

Не. Към момента няма ваксини или антивирусни медикаменти, които да са конкретно за коронавируса. Засега лечението се състои в това да се облекчат симптомите, включително асистирано обдишване. Компании по целия свят се състезават да създадат ваксина. Няколко дори вече са стартирали ранно тестване при хора, но според експертите създаването и тестването на ваксина може да отнеме година и дори повече. Друго усложнение е фактът, че вирусите могат да мутират бързо. Някои учени вече са установили леки промени в SARS-CoV-2, откакто той се появи в китайския град Ухан през декември. Последните проучвания обаче, показват, че вирусът е сравнително стабилен, което предполага, че ваксините трябва да са ефективни, когато бъдат създадени.

По-бавно ли се разпространява вирусът в по-топла среда?

Някои учени се надяваха, че настъпването на лятото ще забави разпространението на вируса по естествен начин. Но според Европейския център по заразни болести и контрол (ECDC), това е малко вероятно . СЗО също съобщи, че вирусът може да се разпространява във всички области, включително на места с висока температура и влажност.

Колко дълго ще продължи пандемията?

Не знаем. Това ще зависи от определен диапазон фактори от това колко дълго ще продължат хората да се изолират и да избягват групови събирания, до това кога ще има налични ефективни лекарства и ваксини. В китайската провинция Хубей, където се появи вирусът, животът започна да се завръща към нормалния си ход след 2 месеца карантина. Предстои да видим дали завръщането към нормален живот няма да предизвика нова епидемия на местно ниво.

Има ли връзка между това колко човек е изложен на вируса и тежестта на заболяването, което той ще предизвика?

Вирусите влизат в тялото и инфектират клетките, като ги превръщат във „фабрики“, които да произвеждат милиони техни копия, така че броят вирусни частици, които са навлезли в тялото, има малко влияние върху крайното количество вирус в системата. В същото време по-честото излагане на патогена увеличава шанса за навлизане на вируса в тялото.

Кога икономиката ще се завърне към нормалния си ход?

Международният валутен фонд (МВФ) очаква пандемията да предизвика глобална рецесия през 2020, която ще е по-лоша от финансовата криза през 2008. Тежестта на рецесията, нейната продължителност и как ще се възстанови икономиката от нея са въпрос на дебат. Според икономисти това ще зависи основно от сроковете на карантина по света (в момента около една четвърт от човечеството е под карантина), както и как точно правителствата ще подпомогнат индивидите, бизнеса и пазарите.

Помагат ли отпуснатите трилиони долари за спасяване на икономиката?

Мерките на американската централната банка се стремят да поддържат функционирането на финансовите пазари, включително области, които поддържат реалната икономика, като пазарите, където компаниите събират краткосрочни средства за плащане на персонал и където градовете събират пари за пътища и училища. Очаква се мерките, предприети от правителствата по света, като американския стимулиращ пакет на стойност $2 трилиона, да подкрепят допълнително икономиката, като осигурят средства за индивидите и осигурят допълнително финансиране за малките бизнеси и компании. Не е ясно дали тези мерки ще бъдат достатъчни.
