060
bg
2020-11-29
http://www.fromtheweb.eu
Който работи в Брюксел, трябва да работи в Брюксел

ЕС държи служителите му да са "под око" и ги принуждава да летят с часове, само и само да работят в самия Брюксел, било то и в хоум офис.

Кристина Лайнер следи изказванията на германската канцлерка Ангела Меркел. Тя е чула призива ѝ за ограничаване на социалните контакти и за отказ от всяко ненужно пътуване. Въпреки това всеки петък се качва на самолета от Брюксел за Берлин, а всяка неделя лети обратно. Тя пътува не само с два самолета, но и с метро и автобус до летищата.

Кристина Лайнер не е истинското име на служителката на Европейския парламент, за която разказва "Ди Велт". Тя предпочита да запази анонимност. Жената работи в Брюксел, а съпругът ѝ - в Берлин. Затова тя пътува всеки уикенд.

Макар да не са в офисите, трябва да са в Брюксел

Дори в момента, в пика на втората вълна от Ковид-19, стотици служители на европейските институции летят всяка седмица до Брюксел. Тези служители, подобно на мнозинството трудещи се в Белгия, работят от вкъщи. Но това "вкъщи" трябва задължително да е в Белгия - такива са правилата на Европейския съюз. Без значение дали работят от вкъщи или от офис,  от понеделник до петък служителите трябва да се намират в града, в който е работното им място.

"Мобилната работа извън населеното място, в което се работи, по принцип е забранена", потвърждава и говорителка на Европейската комисия пред "Ди Велт". За по-голямата част от европейските служители спазването на изискването не е никакъв проблем - те живеят със семействата си в Брюксел или Люксембург, където са разположени по-голямата част от институциите. Но за останалите?

Причините - данъчни и логистични

Причините всички служители на европейските институции да трябва да са в Брюксел или Люксембург, дори когато работят от вкъщи, са данъчни, осигурителни и не на последно място - свързани с възможността работодателите да могат да привикат подчинените си във всеки един момент.

"Ако отворим отново след шестседмично затваряне, трябва да можем да се задействаме бързо", казват от отдела за човешки ресурси на Европейския парламент. "И не може някой да е останал по гръцките острови, защото самолетите не летят."

Европейските институции не знаят точно какъв е процентът на служителите, които пътуват всеки уикенд. Тъй като тази част от седмицата е неработна, информацията по въпроса не се предава на Комисията.

Към 2020-а година заетите на постоянен или временен договор в eвропейските институции са около 47 000, като 33 000 от тях са в Европейската комисия. Смята се, че около пет процента пътуват редовно през уикендите, което означава, че над две хиляди души се качват на превозните средства и потеглят към семействата си ежеседмично. Всички те в последно време са изправени пред дилемата: да стоят в Брюксел и да не виждат близките си дни наред или да продължат да пътуват и да рискуват да разнасят заразата от коронавирус.

Не трябва ли това правило да се отмени?

"Правилото, че служителите на ЕС на пълен работен ден трябва да пътуват до Брюксел, за да работят от вкъщи, трябва да бъде отменено възможно най-скоро, за да се предотврати по-нататъшното разпространение на коронавируса", казва Гералд Улрих от германската Свободна демократическа партия. В някои европейски институции вече са предприели мерки: Генералният секретариат на Съвета на Европейския съюз например, в който работят около 3000 души, е отменил докрая на януари ограничението за служителите си да работят от чужбина. Ръководството обаче трябва да одобрява всяка подобна молба.

Служителите на Европейската комисия ще могат да се възползват от това изключение, но само за седмицата преди Коледа. И само ако ръководителят позволи.
