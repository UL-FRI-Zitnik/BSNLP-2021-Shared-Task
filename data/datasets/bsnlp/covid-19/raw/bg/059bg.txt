059
bg
2020-12-04
http://www.fromtheweb.eu
Америка е във война с вируса, а какво прави Тръмп?

В тази криза Америка трябваше да има президент, който работи ден и нощ, за да овладее пандемията от Ковид-19. А вместо това начело на страната (все още) стои един нарцистичен човек, удавен в собственото си самосъжаление.

Пандемията от коронавирус вилнее из САЩ. Броят на новозаразените и на онези, които са починали от или във връзка с вируса е рекордно висок – надминава числата от най-тежките дни и седмици от началото на кризата досега. Ръководителят на Здравната служба CDC предрича най-тежките времена в досегашната история на здравеопазването в САЩ – какво мрачно предзнаменование само!

Къде е Тръмп?

А президентът? С какво се занимава настоящият президент? Той не спира да плете козни и да доукрасява легендата си, че бил жертва на ужасяваща изборна измама. Доказателства – нула, само твърдения, чиято безпочвеност лъсва веднага, щом бъдат предявени пред съда. Поради което и биват отхвърляни.

В тази криза Америка трябваше да има президент, който работи ден и нощ, за да овладее пандемията от Ковид-19. А вместо това начело на страната (все още) стои един нарцистичен човек, удавен в собственото си самосъжаление. Човек, който вреди на демократичните институции с неспирните си дрънкания за измами; и който обругава републиканските изборни служители като „предатели“, щом го опровергаят.

Тежко наследство

Потискащо е, че вайканията на Тръмп падат върху твърде плодородна почва. Много от неговите симпатизанти продължават да смятат коронавируса за измислица, или в най-добрия случай за лека настинка, заради която не си струва и най-малкото вълнение.

Но нима можеш да останеш безчувствен, след като 274 000 души вече са починали, а 100 000 пациенти се намират по болници? А когато Джо Байдън поеме президентския пост през януари, цифрите като нищо могат да се окажат и още по-ужасяващи.
