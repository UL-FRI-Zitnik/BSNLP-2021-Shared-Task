085
bg
2020-03-13
http://www.fromtheweb.eu
ЕС увеличава до 37 млрд. евро средствата за борба с Ковид-19Пълното затваряне на европейските граници не е желателно, подчерта председателят на ЕК Урсула фон дер Лайен

Европейската комисия предоставя допълнително 37 млрд. евро за борба с разпространението на болестта Ковид-19. Това е увеличение с 12 млрд. евро спрямо първоначално обявената сума за противодействие на епидемията, съобщава БТА.

Държавите в ЕС трябва да се чувстват свободни да предприемат всякакви мерки, които преценят за необходимо за предпазването на бизнеса и работниците в тази обстановка, заяви председателят на ЕК Урсула фон дер Лайен. Тя настоя предприеманите мерки срещу епидемията да бъдат съразмерни и съгласувани на европейско равнище.

ЕК дава максимална гъвкавост на правителствата в спазването на правилата за бюджетите и държавната помощ, поясни Фон дер Лайен.

Предвижда се по инвестиционния план "Юнкер" да бъдат осигурени 100 млрд. евро за заеми за малките и средните дружества. Ще направим всичко необходимо в подкрепа на хората и икономиката, заяви Фон дер Лайен.

Тя добави, че пълното затваряне на европейските граници не е желателно. Едностранните мерки не са добро решение, коментира фон дер Лайен. Не можем да спрем заразата, но е възможно и много важно да забавим скоростта на разпространението й.

ЕС може да устои на това предизвикателство, добави председателят на комисията.
