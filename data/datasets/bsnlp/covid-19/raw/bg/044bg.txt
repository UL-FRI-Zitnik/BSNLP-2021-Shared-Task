044
bg
2020-09-30
http://www.fromtheweb.eu
Novartis: Ще е нужно повече от ваксина, за да се справим с коронавируса

Както и при сезонния грип, медикаментът срещу Covid-19 няма да предпазва всички и отново ще има болни, смята изпълнителният директор Вас Нарасимхан

Само ваксината няма да е достатъчна, за да се справим с коронавируса. На това мнение поне е изпълнителният директор на Novartis Вас Нарасимхан. По думите му лечението също ще играе ключова роля.

Според Нарасимхан по-големи доставки от ефективна ваксина няма да има преди края на следващата година, съобщава Bloomberg. Той бе начело на звеното за разработване на ваксини на компанията преди продажбата на GlaxoSmithKline преди пет години.

Изпълнителният директор също така предупреди, че дори и след пускането на ваксината на пазара тя няма да може да предпази всички хора, също както е и с медикаментите срещу сезонния грип.

„Най-малкото, терапевтичните средства са мост към тези много на брой, високоефективни ваксини“, заяви в интервю Нарасимхан. „Най-вероятно и след момента, когато ваксините ще бъдат широко разпространени, ще се нуждаем от терапевтични средства за тези пациенти, които все пак се разболяват от вируса“, посочи той.

Някои от най-големите успехи в борбата срещу вируса се дължат именно на терапевтичните медикаменти – така например използването на лекарства, като стероиди, помагат за предотвратяването на по-сериозни увреждания на белите дробове. Междувременно все още се очакват резултати от новата порция тестове на най-обещаващите кандидати за ваксина. От Pfizer предполагат, че ще имат резултати най-рано през октомври.

Novartis от своя страна прогнозира, че данни от изследванията дали нейното противовъзпалително лекарство канакинумаб може да помогне на пациенти с тежка форма на Covid-19 ще има към края на октомври или началото на ноември. Заедно с партньора си Incyte Corp. компанията проучва и медикамента срещу рак руксолитиниб при пациенти с коронавирус, чиято имунна система е започнала да атакува своите собствени клетки.

Швейцарската фармацевтична компания заедно с 15 други производителя на лекарства публикуваха съвместна декларация с обещанието, че ще подкрепят справедливо разпространение на ваксини и терапевтични медикаменти. Производителите ще решат сами дали да прилагат принципа на дарението или степенуване на цените в зависимост от пазара.
