090
bg
2020-12-25
http://www.fromtheweb.eu
EС подписа шести договор за достъп до ваксина срещу коронавируса ЕК одобри договора с Moderna за до 160 млн. дози от ваксината й

Днес Европейската комисия одобри шести договор по стратегията на ЕС за ваксините, този път с фармацевтичното предприятие Moderna. Договорът предвижда първоначална покупка на 80 милиона дози от името на всички държави – членки на ЕС, с възможност да се поискат още до 80 милиона дози, които да бъдат доставени, когато се докаже, че ваксината е безопасна и ефикасна срещу COVID-19.

Сключеният днес договор с Moderna допълва широкия набор от ваксини, които ще се произвеждат в Европа, включващ вече подписаните договори с AstraZeneca, Sanofi-GSK, Janssen Pharmaceutica NV и BioNtech-Pfizer, както и одобреният договор с CureVac.

Благодарение на разнообразния набор от ваксини Европа ще бъде добре подготвена за извършването на ваксиниране, когато се докаже, че ваксините са безопасни и ефикасни.

Държавите членки могат също така да даряват ваксините на държави с ниски и средни доходи или да ги пренасочват към други европейски държави.

Председателят на Европейската комисия Урсула фон дер Лайен заяви: "Много се радвам да обявя днешното споразумение с фармацевтичното предприятие Moderna за закупуване на 160 милиона дози от бъдещата им ваксина. Това е шестият ни договор с производител на ваксини; работим по още един. В момента създаваме един от най-всеобхватните портфейли за ваксинация срещу COVID-19 в света, с който ще осигурим на европейските граждани достъп до най-обещаващите бъдещи ваксини, които са в процес на разработване. Безопасната и ефикасна ваксина може да ни помогне да победим пандемията и постепенно да се върнем към нормалния живот".

Стела Кириaкиду, комисар по въпросите на здравеопазването и безопасността на храните, посочи: "Безопасната и ефикасна ваксина е по-важна от всякога в помощ на възстановяването на нормалността и преодоляването на тази пандемия. Никой не е в безопасност, докато всички не са в безопасност“.

Moderna е американско дружество, което е пионер в разработването на нов клас ваксини на основата на информационна РНК (иРНК), пренасяна в клетките посредством липидни наночастици. Платформата за създаване на ваксини беше разработена пред последното десетилетие. Основният принцип е използването на тази молекула като носител на информация, с помощта на която самият организъм може да произвежда протеини и да формира траен имунитет срещу COVID-19.

Решението на Комисията да подкрепи тази ваксина е взето въз основа на солидна научна оценка, използваната технология и производствения капацитет в Европа за снабдяване на целия ЕС.
