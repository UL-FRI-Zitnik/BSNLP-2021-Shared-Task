114
bg
2020-05-02
http://www.fromtheweb.eu
Щабът спира да дава брифинги, обяви три сценария за пандемиятаОчакванията са зависимостта от коронавируса да пролъжи между 18 и 24 месеца

Националният оперативен щаб спира да дава ежедневни брифинги с решение на премиера Бойко Борисов от 2 май. Актуалната информация за страната и света ще бъде предоставена пред медиите и обществеността под под формата на съобщения от секретаря на Щаба доц. Димо Димов.

Мотивите за решението са, че хората вече са достатъчно информирани за коронавируса, както и зачестилите критики, че брифингите нанасят повече вреда, отколкото полза.

Секретарят на Националния оперативен щаб доц. Димо Димов съобщи, че международната научна общественост е разработила три основни сценария за пандемията. 

Първият сценарий предвижда серия от повтарящи се малки вълни, които ще се проявяват и през лятото последователно през период до две години. Тенденция за намаляване се очаква през 2021. 

Вторият сценарий предвижда по-голяма вълна през есента и зимата на 2020, което е типично за сезонните респираторни заболявания, и последващи една или повече по-малки вълни през 2021. 

Третият сценарий предвижда бавно изгаряне на причинителя, текущо предаване, възникване на отделни случаи, но без ясно изразен вълнов модел.

Независимо от сценария, очакванията са между 18 и 24 месеца да се констатира значителна активност на коронавирусната инфекция, стана ясно по думите на доц. Димов.

Той отбеляза, че страните трябва да се адаптират и да намерят баланс между противоепидемичните мерки и възстановяването на икономическия и обществения живот. "В тази връзка, както и в нашата страна, следваме тенденцията на поетапно либерализиране на ограничителните мероприятия", каза Димов. В следващите дни ще се анализира ефектът и ще се върви към последващо либерализиране или връщане на част от мерките.
