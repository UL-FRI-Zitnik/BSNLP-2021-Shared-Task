053
bg
2020-12-21
http://www.fromtheweb.eu
Коронавирус: ваксинирането може да започне и в Европа

След одобрението на Европейската агенция по лекарствата (ЕМА) ваксинирането с препарата на BioNTech и Pfizer може да започне още на 27 декември. Ето какви ще са следващите стъпки.

Първите ваксинации в ЕС надали ще се случат по Коледа – масовата имунизация ще може да започне по-скоро след това. Подготовката върви интензивно и графикът е ясен: след днешната положителна препоръка на ЕМА остава с решение да излезе и ЕК. Ако то е положително, ваксината ще бъде одобрена формално за територията на целия ЕС. А решението най-вероятно ще е именно положително, тъй като ЕК по правило се опира на препоръките на ЕМА. Т.е. в сряда или най-късно в четвъртък пътят за ваксината ще бъде открит.

Оттам нататък BioNTech може да започне разпределението на вече произведените ваксини сред държавите членки – според броя на населението им. Националните имунизационни кампании могат да започнат веднага – на 27 декември. По думите на шефа на BioNTech Угур Сахин, фирмата ще работи извънредно и по Коледа, за да може ваксината да достигне до всяка държава.

Поръчани ли са достатъчно дози?

От Брюксел отхвърлят упрека на "Шпигел“, че не били поръчани достатъчно ваксини. В тази връзка се припомня, че допреди няколко седмици никой не е могъл да знае коя ваксина ще функционира най-добре, ще е най-ефективна и ще бъде одобрена най-напред. Затова и ЕС още предварително обяви, че целта е да се осигурят ваксини за всичките 27 членки на Общността заедно. Поради което са направени поръчки не за един вид, а за шест препарата на различни производители, към които може да се добави и седми. Осигурени са общо два милиарда дози за ЕС като цяло.

Както е известно – ваксината на BioNTech и Pfizer се оскъпява значително заради изискванията да бъде съхранявана при много ниски температури. Поради това в Брюксел още от самото начало бяха наясно, че източноевропейските страни по-скоро биха заложили на някоя местна и по-евтина ваксина – като например тази на AstraZeneca, при която обаче разрешителният процес се забави. Но за да отчете интересите и на тези страни, ЕК трябваше да „диверсифицира“ поръчките си – без да знае коя ваксина колко бързо ще бъде допусната.

По този повод евродепутатът Петер Лизе, говорител по здравните въпроси на фракцията на Европейската народна партия (ЕНП), изтъкна, че на Moderna, чиято ваксина се очаква да бъде одобрена през януари, са поръчани три пъти повече дози, отколкото е поръчала Великобритания. А на намиращия се в Тюбинген производител CureVac са заявени над 400 милиона препарата за целия ЕС.

Краят на пандемията не се вижда

Одобрението на ваксините обаче не означава край на пандемията – най-малкото не скорошен. За да бъде спряна пандемията, трябва да се имунизират между 60 и 70 процента от населението, като ваксинациите със сигурност ще траят с месеци. Това е свързано от една страна с логистичното предизвикателство, а от друга – първоначално ще има твърде малко дози, които няма да са достатъчни дори и за рисковите групи.

Т.е. до победата над коронавируса предстои да бъде изминат дълъг път, като дължината му ще зависи от това колко скоро ще има достатъчно количество от разрешените ваксини. Както и дали и кога ще бъдат допуснати и други препарати, за да започне и тяхното разпределение.

Евродепутатът Лизе е оптимист – смята, че рисковите групи и медицинският персонал ще могат да бъдат ваксинирани до края на март следващата година, а април или май животът ще може да се нормализира. но е важно също така, бързо да бъдат имунизирани и хората, които не са от рисковите групи. Засега не може да се прогнозира дали това ще стане до есента, но „трябва да бъдем търпеливи, тъй като определено се вижда светлинката в края на тунела“, казва Лизе.
