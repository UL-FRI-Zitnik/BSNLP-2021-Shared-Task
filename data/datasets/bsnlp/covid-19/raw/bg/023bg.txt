023
bg
2021-01-04
http://www.fromtheweb.eu
Отпадна карантината при влизане в Румъния от България

Новият списък на страните с висок епидемиологичен риск влиза в сила в 18 часа днес

България отпадна от списъка на страните с висок епидемиологичен риск за Румъния. Това стана ясно след решение на Националния комитет за извънредни ситуации в северната ни съседка от късно снощи, съобщават от Българо-румънска търговско-промишлена палата.

Новият списък на страните с висок епидемиологичен риск, на чиито граждани ще бъде прилагана 14-дневна карантина при пристигане в страната, влиза в сила в 18 часа днес. В списъка фигурират 43 страни, от които пристигащите подлежат на карантина.

Хората влизащи от България в Румъния вече не подлежат на двуседмична изолация.

Припомняме, че северната ни съседка въведе задължителна 14-дневна карантина за влизащите от България граждани с определени изключения на 3 ноември 2020 г. Не подлежаха на карантина само идващите от България граждани, които престояват на румънска територия по-малко от 3 дни (72 часа), ако представят отрицателен тест за коронавирус.

Мярката бе въведена, след като страната ни бе включена в списъка на рискови държави/области заедно с още 30 държави, като България заемаше последното място в него по брой заразени на 100 000 души.
