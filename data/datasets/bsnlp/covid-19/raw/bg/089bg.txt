089
bg
2020-12-15
http://www.fromtheweb.eu
Лондон минава в най-висока степен на карантина по-рано Причината е по-бързо от очакваното разпространение на коронавируса в града

Поради ескалиращото по-бързо от очакваното разпространение на коронавируса в Лондон, британската столица ще бъде поставена в най-високата степен на противоепидемични ограничения – степен 3.

Очаква се новите ограничения да влязат в сила от полунощ на 16 декември, вместо от 19 декември, както се смяташе по-рано. Мерките ще бъдат преразгледани на 23 декември.

Освен Лондон, в степен 3 вероятно ще влязат и части от областите Есекс и Хъртфордшир. По този начин нови над 10 милиона граждани ще бъдат поставени под по-стриктни мерки.

Сред основните правила, важащи за 3-та степен на противоепидемичните мерки, са: забрана за контакти с хора на закрито и в повечето заведения на открито, освен с членове на домакинството. Разрешени са срещи до 6 души на открито – на места като паркове, плажове или сред природата.

Магазини, фитнес зали, фризьорски салони остават отворени, но има възможност за налагане на ограничения в начина на обслужване на клиентите.

Затварят се барове, пъбове, кафенета и ресторанти, кина, театри и заведения за забавления на закрито, забраняват се посещенията на спортни събития на стадиони. Ресторантите могат да приготвят хра на само за доставка.

Препоръчва се да не се посещават райони в 3-та степен, а техните жители да не посещават райони с по-ниска степен за противоепидемични мерки.

В същото време правителството няма намерение да отмени т.нар. „Коледна ваканция“, според която в периода 23-27 декември гражданите в цяла Великобритания, независимо в коя степен се намират, ще могат да се срещат на закрито с членове на до две други домакинства.
