052
bg
2020-12-24
http://www.fromtheweb.eu
Откриха нова, още по-опасна мутация на коронавируса. И пак във Великобритания.

Заради опасна мутация на коронавируса Великобритания бе откъсната от света. Сега там бе открит нов, още по-заразен щам на вируса – при двама души, които са имали контакт със завърнали се от ЮАР. Какво се знае дотук?

Британският здравен министър Мат Ханкок обяви, че учени са установили още една мутация на коронавируса. Тя е била открита при двама души, които са имали контакт със завърнали се наскоро от Южна Африка. “Този нов щам буди голяма тревога, тъй като се предава още по-бързо”, обясни Ханкок.

По-мутирал и по-заразен щам

Наличната досега информация сочи, че това е следваща мутация на вируса след тази, заради която наскоро редица държави ограничиха движението към и от Великобритания. Всички, които са посещавали Южна Африка в последните две седмици, както и техните близки ще бъдат поставени веднага под карантина, каза още Ханкок. Великобритания въвежда и нови ограничения на пътуването между Острова и африканската държава. Още в края на миналата седмица южноафриканският здравен министър Цвели Мхизе заговори за това, че нова мутация върлува из страната.

Заразата се разраства

Броят на новозаразените с коронавирус във Великобритания продължава да расте. Ханкок обяви, че от тази събота нови по-стриктни мерки за ограничаване на разпространението на заразата ще бъдат въведени в още райони в Южна Англия. Те са категоризирани с двете най-високи степени на риск - 3 и 4. Това означава, че там ще влязат в сила нови тежки рестрикции на движението и пътуването, подобни на тези в столицата Лондон. Към момента в болниците във Великобритания се лекуват около 19 хиляди пациенти с Ковид-19 - двойно повече, отколкото по време на предишния пик на заболеваемостта през пролетта.

Преди няколко дни във Великобритания беше идентифицирана друга мутация на коронавируса, за която беше потвърдено, че се разпространява по-бързо и лесно. В отговор на новината редица държави ограничиха пътуването на техни граждани до Обединеното кралство. Експертите обаче са категорични, че лицензираните до момента ваксини ще могат да осигурят защита и срещу новите щамове на заразата.
