031
bg
2020-04-01
http://www.fromtheweb.eu
Световната банка: COVID-19 ще забави рязко растежа на икономиките в Азия

Банката очаква в най-добрия случаи икономиката на Китай да забави растежа си до 2,3% за годината

Очаква се пандемията от коронавирус рязко да забави растежа на развиващите се икономики в Югоизточна Азия и Тихия океан, както и тази на Китай, предупредиха от Световната банка.

Банката заяви, че прецизните прогнози за растеж са трудни, предвид бързо променящата се ситуация, но посочи, че растежът на развиващите се икономики в региона може да се забави до 2,1% през 2020 г. или, при по-лошия сценарий, да се свие с 0,5%, в сравнение с прогнозирания ръст от 5,8% през 2019 г.

В Китай, където се зароди пандемията в края на декември, се предвижда растежът да се забави до 2,3% при базовия сценарий или до 0,1% през 2020 г. при по-мрачния сценарии, в сравнение с ръста от 6,1% през 2019 г.

Регионът е изправен пред необичайна комбинация от „разрушителни и взаимно засилващи се събития“, се казва в доклада на Световната банка. "Сериозните икономически щети изглеждат неизбежни във всички страни“, добавят от банката.

Страните в региона трябва да инвестират в капацитета на здравните си системи и да предприемат целенасочени фискални мерки, като предоставяне на субсидии за заплащане на болнични и здравни грижи, за да смекчат някои от непосредствените последици от пандемията.

„Задържането на пандемията би позволило устойчиво възстановяване в региона, въпреки че рисковете за перспективите от стреса на финансовия пазар ще останат високи“, се казва в съобщението на банката.

Финансовият шок от пандемията също се очаква да има сериозно влияние върху нивото на бедност, при което долната граница на дохода е 5,50 долара на ден, съобщи Световната банка. Базовият сценарий предвижда свиването на нивото на бедност в региона да се забави с 24 милиона души през 2020 г. поради пандемията. Ако икономическата ситуация се влоши още повече, бедността може да се увеличи с около 11 милиона души.

Според предварителните прогнози близо 35 милиона души ще избягат от бедността в региона през 2020 г., включително над 25 милиона само в Китай, съобщи банката.

В допълнение към целенасочените фискални мерки, страните трябва да се стремят към по-задълбочено международно сътрудничество и нови трансгранични публично-частни партньорства, за да ускорят производството и предлагането на ключови медицински стоки и услуги и да гарантират финансова стабилност след кризата.

Страните също трябва да облекчат условията по отпускане на кредити, за да помогнат на домакинствата да възстановят потреблението си и да помогнат на фирмите да преживеят непосредствения шок от заразата.

„Добрата новина е, че регионът разполага със сили, които може да използва, но страните ще трябва да действат бързо и в мащаб, каквито досега не са били виждани“, заяви Виктория Куакуа, вицепрезидент за Източна Азия и Тихия океан в Световната банка.
