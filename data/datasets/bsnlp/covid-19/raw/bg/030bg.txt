030
bg
2020-03-31
http://www.fromtheweb.eu
80% от засегнатите фирми пускат работниците в платен отпуск

63 средни и големи фирми са засегнати от кризата, показва проучване на КНСБ към края на март

63 средни и големи предприятия със заети над 37 585 служители са засегнати към момента от започналата криза заради глобалната пандемия с COVID-19 и въведеното извънредно положение у нас. Това показва проучване на КНСБ към 27 март чрез регионалните структури на конфедерацията в цялата страна.

78% от засегнатите фирми пускат работниците в платен отпуск, в 22% прибягват към неплатен отпуск, а в 13% от фирмите се стига до освобождаване на работещите или предстоят съкращения.

Най-много засегнати предприятия (извън ресторантьорство, хотелиерство, туризъм и кафетерийната сфера) има в сектор преработваща и лека промишленост, следван от производството на авточасти и автомонтьорство и култура. Те се основно в градовете Димитровград, Благоевград, Казанлък, Разлог, Банско, следвани от Бургас и областта, Русе и Габрово.

Производството на авточасти е сред най-тежко засегнатите сектори. Една от компаниите – „Язаки“, която има заводи в Димитровград, Сливен и Ямбол, не успя дори да изпълни задължителните изисквания за безопасни условия на труд на работниците. Това доведе до протести от тяхна страна, че са подложени на риск от разпространение на коронавирус. Преди дни стана ясно, че заводите в Димитровград и Сливен спират да работят, а в Ямбол продължава дейност при понижен капацитет. В Сливен 400 работници са в платен отпуск, в завода в Димитровград за засегнати 2500 служители. Последният бе реализиран като приоритетен инвестиционен проект, който се ползва с най-висока подкрепа от страна на държавата, и има поети ангажименти към заетостта. Въпреки това бе сред първите, предприели действия за прекратяване на дейността.

По информация на регионалните структури на КНСБ, след разговори с представителите на Агенция по заетостта по места, най-голям ръст на регистирираните като безработни има в бюрата по труда в обастите Благоевград, Казанлък, Димитровград, Перник, Разлог, Дупница и Стара Загора, (където има и регистрирани ефективни съкращения по повод COVID-19).

В Дирекция "Бюро по труда" Велико Търново, например, се наблюдава ръст на регистрираните безработни лица от обявяване на извънредното положение насам. При средно 10-15 души, регистрирани дневно преди 13 март 2020 г., към момента вследствие на мерките, предприети в борбата срещу коронавируса, регистрираните лица дневно са между 40 и 50. Драстичното увеличение идва и от това, че много хора се завръщат от чужбина и се регистрират като безработни.

Наблюденията в страната показват още, че много хора предпочитат сами да ползват платения си отпуск сега, защото подозират, че лятото няма да имат тази възможност, а и така ще се предпазят от потенциалната зараза.

КНСБ призовава работниците да алармират регионалните структури при нарушаване на правата им.
