137
bg
2020-03-25
http://www.fromtheweb.eu
СЗО: САЩ може да са следващия „епицентър на вируса“Сенатът одобри спасителен пакет за икономиката на стойност $2 трилиона

Световната здравна организация (СЗО) съобщи, че САЩ може да се окаже следващия „епицентър на вируса“, предаде „Ройтерс“. 

За последните 24 часа 85% от новите случаи в глобален мащаб са в Европа и САЩ, като от тях около 40% са в САЩ. От понеделник (23 март) коронавирусът е инфектирал повече от 42 000 души в САЩ, а починалите са най-малко 559.

Маргарет Харис, говорител на СЗО заяви, че броят на заболелите в САЩ се е увеличил много. В отговор на журналистически въпрос дали страната може да се превърне в следващата гореща точка на заболяването тя казва: „Наблюдаваме много голямо увеличение на случаите в САЩ, така че страната има този потенциал“.

Междувременно администрацията на президента Тръмп и Сенатът постигнаха съгласие и приеха спасителен план на стойност $2 трилиона, който има за цел да подпомогне страдащата от коронавируса американска икономика. Президентската администрация и Сенатът водиха преговори в продължение на няколко дни и в крайна сметка приеха най-скъпия и широкообхватен спасителен план в историята на Конгреса, коментира CNN.

Всички подробности по спасителния план все още не са известни, но стана ясно, че $250 милиарда ще бъдат отпуснати за директни плащания на индивиди и семейства, $350 млрд. за кредити за малкия бизнес, $250 млрд. за плащане на обезщетения за безработица и $500 милиарда за заеми за компании, изпитващи трудности.

Планът ще осигури огромна финансова помощ на икономиката, която пострада тежко от разпространението на коронавируса, както и провизии за пострадалите американски работници и семейства. Планът ще подпомогне малкия бизнес и големите индустрии, включително авиолиниите.

Според спасителния план хора, които получават брутна годишна заплата в размер на $75 000 или по-малко, ще получават директни плащания в размер на $1200 за всеки, двойките, сключили брак, които получават до $150 000 (общ брутен доход), ще получат $2400 и допълнително по $500 за всяко дете. Плащанията ще намаляват спрямо големината на заплатата и няма да важат за хора с брутни заплати в размер на $99 000 за индивиди и $198 000 за двойки без деца.

Предвиждат се и $130 милиарда за болници, които са поели „голям удар“ от новия вирус, както и $150 милиарда за местната власт, която страда от липса на средства заради мерките, взети във връзка с коронавируса.

Освен това Администрацията за малкия бизнес (Small business Administration – SBA) ще бъде гарант за заеми в общ размер на до $10 милиарда за малки бизнеси, за да е сигурно, че те ще продължат да плащат заплати и да изплащат кредитите си.
