003
bg
2020-04-16
http://www.fromtheweb.eu
15 положителни проби от 60 теста във „Факултета“ и „Филиповци“

Столичната регионална здравна инспекция (СРЗИ) съобщи, че е извършила бързо тестване за коронаривус, както и епидемиологично проучване в столичните квартали "Факултета" и "Филиповци", съобщиха от пресцентъра на СРЗИ.

От направените 60 бързи теста, седем са били положителни. На същите лица е взета и проба за PCR тест, като към момента те нямат клинични изяви.

СРЗИ е констатирала, че контактните лица са повече от 150 души, затова тяхното състояние ще бъде следено.

Спецификата на тези райони, с оглед гъстотата на населението и фактът за късното търсене на лекарска помощ от страна на проявилите симптоми, е причина за по-бързо развиване на усложнения причинени от заболяването, отбелязват от СРЗИ.

По най-новите данни, шестима са починалите в кварталите "Факултета" и "Филиповци", като в болници в София има двама в по-тежко състояние в реанимация и 10 души с по-лека проява на заболяването в отделенията.

От 0:00 ч. на 16 април, със заповед на директора на СРЗИ се въвеждат частични ограничителни мерки на териториите на "Факултета" и "Филиповци".

По силата на тази заповед органите на МВР трябва да организират контролно-пропускателните пунктове на входно-изходните пътища на двата квартала и да контролират придвижването на граждани и автомобили.

През тези КПП се пропуска преминаването на лица само при неотложни случаи, полагане на труд, здравословни причини на преминаващия или негови близки, завръщане на постоянен адрес. Това се удостоверява със служебна бележка от работодател или служебен документ - карта, медицински документ, документ за самоличност, се казва в заповедта.
