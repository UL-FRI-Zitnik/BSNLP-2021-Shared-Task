024
bg
2021-01-04
http://www.fromtheweb.eu
Холивуд спря снимките на редица телевизионни продукции заради Covid-19

Броят на заразените с коронавируса в Калифорния расте, а болниците изнемогват

След месеци на нарастващ брой заразени, хоспитализирани и починали заради Covid-19 в Калифорния, представители на Холивуд и профсъюзи препоръчват снимките на сериали и независими филми временно да бъдат спрени, пише CNBC.

„Болниците в Южна Калифорния са изправени пред криза, каквато не сме виждали преди“, коментира Габриел Картерис, президент на SAG-AFTRA. „Пациенти умират в линейките, чакайки за лечение, защото спешните отделения са препълнени. Това не е сигурна среда за снимки на терен в момента“.

SAG-AFTRA, Комисията за съвместни политики и Гилдията на продуцентите в Америка, отправиха своите препоръки в неделя – само няколко дни след като беше удължена регионалната заповед за стоене у дома в Калифорния, без да е поставена крайна дата.

Кметът на Лос Анджелис Ерик Гарсети коментира пред CBS, че на всеки шест секунди по един човек се заразява с коронавирус в окръг Лос Анджелис.

В неделя бяха регистрирани над 45 хил. нови случя на Covid-19 в Калифорния, а хоспитализациите в щата достигнаха най-големия си брой от началото на пандемията. 12 400 от новите случаи са от окръг Лос Анджелис, посочват местните здравни власти.

Миналата седмица Warner Bros. заяви, че сериалите на CBS “Mom”, “B Positive”, “Bob Hearts Abishola”, драмата на Showtime „Shameless”, като и продукцията „You” на Netflix, няма да се върнат към снимките до следващата седмица, писа Variety.

Universal също замрази снимките на шест свои продукции, включително “Mr. Mayor”, “Kenan”, Good Girls” и “Brooklyn Nine-Nine”. Планира се повечето от снимките да бъдат подновени на 11 януари, освен тези на „Brooklyn Nine-Nine”, които са предвидени за след 18 януари.

Variety писа и за 16 продукции на Walt Disney, ABC и CBS също са спрели временно работа.
