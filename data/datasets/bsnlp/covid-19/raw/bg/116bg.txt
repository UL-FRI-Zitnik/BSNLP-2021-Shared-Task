116
bg
2020-04-28
http://www.fromtheweb.eu
ЕК с мерки за банките, улесняващи кредитирането на домакинствата и фирмите в ЕСБрюксел предложи промени в правилата за банките, за да могат те да отпускат кредити и да поемат загуби, причинени от коронавируса

Европейската комисия прие пакет от мерки за банковия сектор, за да насърчи кредитирането на домакинствата и дружествата в целия Европейски съюз. Целта е да се дае възможност на банките да продължат да отпускат заеми, така че да се подпомогне икономиката и да се смекчат съществените икономически последици, породени от коронавируса.

"Възползваме се в пълна степен от възможността за гъвкавост, предвидена в правилата на ЕС за банките, като предлагаме конкретни законодателни промени, за да дадем възможност на банките да поддържат необходимата ликвидност, така че да могат да отпускат на домакинствата и фирмите нужното им финансиране", заяви Валдис Домбровскис, заместник-председател на ЕК. 

ЕК предложи няколко „временни решения“ под формата на целенасочени изменения на пруденциалните правила на ЕС за банките (Регламента за капиталовите изисквания) с цел да се осигури максимална възможност за банките да отпускат кредити и да поемат загуби, причинени от коронавируса. Комисията предлага извънредни мерки от временен характер, за да облекчи непосредственото въздействие на събитията във връзка с коронавируса чрез адаптиране на графика за прилагане на международните счетоводни стандарти за капитала на банките, чрез преференциално третиране на публичните гаранции, предоставени по време на настоящата криза, чрез отлагане на датата за прилагане на изискването за буфер на съотношението на ливъридж и чрез промяна на начина, по който някои експозиции се изключват от това съотношение.

Комисията също така предлага по-ранна дата на прилагане на няколко от договорените мерки, които стимулират банките да финансират наетите лица, МСП, както и инфраструктурни проекти.

Комисията насърчава банките и надзорните органи да се възползват от гъвкавостта, предвидена в счетоводните и пруденциалните правни норми на ЕС. Така например в съобщението се потвърждава и се приветства възможността за гъвкавост, предвидена в правилата на ЕС по отношение на законоустановените и частните мораториуми върху погасителните вноски (насоки на ЕБО от 2 април).

В съобщението са откроени и областите, в които банките се приканват към отговорни действия, например като се въздържат от разпределяне на дивиденти на акционерите или като възприемат консервативен подход при изплащането на променливи възнаграждения.

В представеното днес съобщение се припомнят и начините, по които банките могат да помогнат на предприятията и гражданите чрез предоставянето на цифрови услуги, включително безконтактни и цифрови плащания.
