100
bg
2020-08-10
http://www.fromtheweb.eu
Франция: Задължително маски на открити публични места с много хораВластите в страната предупреждават за възможна втора вълна на вируса през есента

Франция въвежда ново изискване за носене на маски – на открити публични места, където се събират много хора. Мярката е в сила от днес (10 август) и идва на фона на увеличаващ се брой нови коронавирус инфекции.

Страната бе овладяла броя на инфекциите към средата на месец май, но пандемията се промъква отново, като в петък бяха регистрирани 2288 нови случая и страната отбеляза трети пореден ден на увеличение на новорегистрираните случаи на Covid-19. Междувременно процентът на инфекциите достигна 2,4 в региона Ил дьо Франс (около столицата Париж). Средният процент за страната е 1,4.

Увеличението накара властите да предупредят за възможна втора вълна на вируса през есента. В опит да се предотврати такъв сценарий маските са задължителни за всички, навършили 11-годишна възраст на места, на които се събират много хора или има засилен трафик на пешеходци от туристически дестинации като Сен Тропе и Биариц до бреговете на река Сена в Париж, Монмартър и други популярни обекти, както и на външните пазари за храна и гъсто населените предградия на Париж.

Мярката ще бъде в сила най-малко в продължение на месец, а полицията ще слди за нейното спазване. Глобата за неспазване е в размер на €135.

Носенето на маска в затворени пространства, включително музеи, молове и обществен транспорт е в сила от средата на юли.
