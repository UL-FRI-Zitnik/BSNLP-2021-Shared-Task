049
bg
2020-12-01
http://www.fromtheweb.eu
ЕК одобри 30 млн. лева безвъзмездна помощ за автобусните превозвачи у нас

Подпомагането няма да надвишава 800 хил. евро на фирма и ще бъде предоставено не по-късно от 30 юни 2021 г.

Европейската комисия (ЕК) одобри българската схема в размер на 30 млн. лева (приблизително 15 млн. евро) за подпомагане на микро-, малки и средни компании за автобусни превози, засегнати от пандемията от коронавирус. Схемата е одобрена съгласно Временната рамка за държавна помощ, приета от ЕС.

Европейската комисия установи, че българската схема отговаря на условията, посочени във Временната рамка.

Целта на мярката е да се смекчи внезапният недостиг на ликвидност, пред който са изправени тези дружества, като се има предвид степента на въздействието на пандемията върху техните дейности, съобщават от пресслужбата на ЕК.

Помощта ще бъде под формата на преки безвъзмездни средства. Те ще покриват частично оперативните разходи за автобусен превоз на пътници от 1 февруари 2020 г. до шест месеца след влизането в сила на споразумението за отпускане на безвъзмездни средства, сключено между бенефициера и българското Министерство на транспорта, информационните технологии и съобщенията.

Кандидатите могат да подават заявления на стойност от 3000 лева до 450 000 лева

Помощта няма да надвишава 800 хиляди евро на дружество и ще бъде предоставена не по-късно от 30 юни 2021 г.

Според Комисията мярката е необходима, подходяща и пропорционална за преодоляването на сериозни затруднения в икономиката на държава членка в съответствие с член 107, параграф 3, буква б) от ДФЕС и условията на Временната рамка.

За мярката в подкрепа на автобусните превозвачи се заговори през юни т.г. Преговорите с ЕК обаче бяха тежки, защото Брюксел поиска от България да докаже необходимост от това подпомагане в контекста на Зелената сделка, защото транспортният сектор е замърсяващ.

Финансова помощ от 30 млн. лв. ще получат малки и средни предприятия, извършващи автобусни превози. Това стана ясно след подписването на договор между министъра на транспорта, информационните технологии и съобщенията Росен Желязков и министъра на икономиката Лъчезар Борисов.

Средствата се предоставят чрез схема за подпомагане от транспортното министерство.

Договорът е за предоставяне на безвъзмездна финансова помощ по процедурата "Подкрепа за малки и средни предприятия, извършващи автобусни превози, за преодоляване на икономическите последствия от COVID-19".

Предприятията в сектора са 1485, като не по-малко от 1000 ще се възползват от мярката през следващите един до два месеца, сочат прогнози на транспортното министерство.
