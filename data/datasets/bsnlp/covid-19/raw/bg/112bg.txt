112
bg
2020-05-05
http://www.fromtheweb.eu
ЕК събра 7,4 млрд. евро за фонда за борба с коронавирусаЕС и страните членки допринесоха с 4 млрд. евро, съобщи председателят на ЕК Урсула фон дер Лайен

Виртуалната международна дарителска конференция, организирана от Европейската комисия, успя да събере 7.4 милиарда евро за борба с пандемията. Целта беше да бъдат събрани най-малко 7,5 милиарда евро в помощ на разработването на ваксина срещу коронавируса, която може да се използва по цял свят, както и други инструменти за борба със смъртоносното заболяване.

ЕС и страните членки допринесоха с общо 4 млрд. евро, съобщи председателят на ЕК Урсула фон дер Лайен. България също участва в общите усилия с вноска от 100 хиляди евро.

Целта е да се набере значително по размер финансиране, за да се обезпечат съвместното разработване и повсеместното въвеждане на диагностика, лечение и ваксини срещу коронавируса.

Председателят на Европейската комисия Урсула фон дер Лайен заяви: "Днес светът показа изключително единство за общото благо. Правителствата и световните здравни организации обединиха сили в борбата срещу коронавируса. С такъв ангажимент сме на път да разработим, произведем и използваме ваксина за всички. Това обаче е само началото. Трябва да продължим това усилие и да бъдем готови да дадем още. Маратонът за поемане на ангажименти за дарения ще продължи. След правителствата трябва да се присъединят и гражданското общество и хората по цял свят — в глобална мобилизация на надеждата и решимостта".

Събитието за поемане на ангажименти за дарения беше свикано съвместно от Европейския съюз, Канада, Франция, Германия, Италия в качеството ѝ на бъдещ председател на Г-20, Япония, Саудитска Арабия в качеството ѝ на настоящ председател на Г-20, Норвегия, Испания и Обединеното кралство. Инициативата бе организирана в отговор на призива на Световната здравна организация (СЗО) и група от здравни участници за глобално сътрудничество с цел ускорено разработване, производство и справедлив глобален достъп до нови основни здравни технологии за борба с коронавируса. Инициативата за глобални действия срещу коронавируса се състои от три партньорства за тестване, лечение и превенция въз основа на засилване на системите на здравеопазване.

Първоначалната цел от 7,5 милиарда евро няма да е достатъчна за разпространението на здравни технологии за борба с коронавируса в световен мащаб, тъй като за това е нужно да бъдат направени значителни разходи от гледна точка на производството, снабдяването и дистрибуцията.

За да допринесе за постигането на целите на глобалните действия срещу коронавируса, Европейската комисия поема ангажимент за 1 милиард евро под формата на безвъзмездни средства и 400 милиона евро под формата на гаранции за заеми чрез промяна на приоритетите на „Хоризонт 2020“ (1 милиард евро), RescEU (80 милиона евро), Инструмента за спешна подкрепа (150 милиона евро) и външните инструменти (170 милиона евро).

Глобалната коалиция за иновации в сферата на подготовката за епидемията [CEPI] ще получи дарение в размер на 100 милиона евро, а Световната здравна организация — 158 милиона евро. Финансираните от ЕС покани за представяне на предложения и последващите проекти по линия на „Хоризонт 2020“ ще бъдат съобразени с целите на трите партньорства, като по отношение на тях ще бъде осигурен свободен достъп до данните. Финансирането по линия на RescEU ще бъде използвано за закупуването, натрупването на запаси и разпространението на ваксини, терапевтични средства и диагностични средства.

Донорите се приканват да продължат да поемат ангажименти за дарения в рамките на инициативата за глобални действия срещу коронавируса. Те могат да изберат за кой приоритет да дарят средства — тестване, лечение или превенция. Те могат да дарят средства и подпомагане на здравните системи по света да се справят с пандемията.

Комисията скоро ще обяви разбивката на набраната днес сума и колко ще бъде заделено за ваксини, терапевтика, диагностика и укрепване на системите за здравеопазване във връзка с COVID-19.
