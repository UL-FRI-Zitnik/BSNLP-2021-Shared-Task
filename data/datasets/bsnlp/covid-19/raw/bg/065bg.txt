065
bg
2020-12-21
http://www.fromtheweb.eu
От Ковид умират повече мъже, отколкото жени. Защо е така?

Мъжете боледуват по-тежко от коронавирус и по-често умират от Ковид. Ролята на специфична защита при жените играят няколко фактора. Ето какви са фактите.

Още от началото на пандемията има предположения защо мъжете по-тежко прекарват Ковид-19: те по-малко се грижат за здравето си, по-често пушат, хранят се по-нездравословно. Нездравословният начин на живот е характерен особено за по-старото поколение. Освен това мъжете по-често отлагат посещението си при лекар, когато имат оплаквания.

Предишни заболявания и възрастова структура

Фактите около честотата на заболяването от Ковид и смъртността при мъжете и жените, установени до юни тази година, бяха изнесени наскоро в  проучване на изследователската инициатива Global Health 50/50, проведено в над 20 държави. Данните показват, че две трети от заболелите от Ковид мъже са починали в резултат на инфекцията, а сред жените - една трета.

Това по всяка вероятност е свързано и с предишни заболявания – мъжете например страдат много по-често от болести на сърдечно-съдовата система, от които и умират по-често в сравнение с жените.

Решаваща е освен това възрастовата структура: според института „Роберт Кох“, във всички възрастови групи, включително сред хората между 70 и 79 години, смъртността сред мъжете е била двойно по-висока, отколкото сред жените. Чак след това съотношенията се изравняват, за да се променят отново във възрастовата група между 90 и 99 години.

Ролята на рецептора ACE2

Важна роля в тези процеси явно играе протеиновият рецептор АСЕ2, чрез който проникват коронавирусите, предизвикващи заболяванията Ковид-19, Тежкия остър респираторен синдром (ТОРС) и Близкоизточния респираторен синдром (БИРС). Анестезиологът Бернхард Цвислер от мюнхенския университет „Лудвиг Максимилиан“ каза още през юни тази година, че ТОРС също протича по-тежко сред мъжете.

Според проучване на университетския Медицински център в Гронинген, при мъжете концентрацията на рецептора АСЕ2 е значително по-висока, отколкото при жените. Изследователите открили тази разлика, проучвайки възможните връзки между този рецептор и хроничната сърдечна недостатъчност.

По думите на Бернхард Цвислер, в момента се проучва дали приемът на АСЕ-блокери като средство за намаляване на кръвното не води дотам, че клетките да образуват повече рецептори АСЕ2 и така да стават по-уязвими за инфекции. Това е вероятно, но не е доказано.

Естрогенът и имунната система ли защитават жените?

Женската имунна система е сравнително по-устойчива от тази на мъжете – благодарение най-вече на женския хормон естроген, който кара имунната система да реагира по-бързо и по-мащабно срещу вируси. Докато мъжкият тестостерон забавя отбранителните реакции на тялото.

Фактът, че имунната система на жените реагира по-бързо и по-силно на вируси, си личи и при други вирусни заболявания, като сезонния грип и обикновените настинки.

За сметка на това обаче жените страдат по-често от автоимунни заболявания, при които имунната система реагира необичайно силно и започва да атакува собствените си клетки – на това се дължи и едно от познатите усложнения, които настъпват при Ковид-19.

Съществуват и чисто „генетични причини“, които осигуряват предимство на жените, посочва пред ДВ молекулярният вирусолог Томас Пичман. Някои от гените, които отговарят за разпознаването на вирусите, са кодирани в Х-хромозомите. Тъй като жените имат две Х-хромозоми, а мъжете – само една, жените имат предимство в това отношение.

Индия – особен случай

В Индия обаче, както показват изследванията, рискът от смърт в резултат на Ковид е по-висок при жените, отколкото при мъжете. Данните сочат, че смъртността сред заразените жени е от 3,3 процента, а при мъжете – 2,9 на сто. Във възрастовата група между 40 и 49 години са починали 3,2 процента от заразените жени, а при мъжете този показател е 2,1 на сто.

Изследователите се занимават интензивно с този феномен. Предполага се, че наред с другото жените са засегнати по-тежко, тъй като в Индия просто има повече възрастни жени, отколкото мъже. Освен това на здравето на жените се обръща сравнително по-малко внимание – жените там по-рядко ходят на лекар и често се опитват да се справят самостоятелно със здравословните си проблеми.

Защо децата са по-малко застрашени?

При пандемията от коронавирус децата изненадващо се оказаха не най-беззащитната част от обществото – при повечето деца заболяването преминава сравнително леко и често дори без симптоми. Сред всички починали от коронавирус в Германия, само единици са били на възраст под 18 години.

На какво точно се дължи това – така и не е изяснено напълно. Медиците смятат, че при малките деца помага наследеният „индивидуален имунитет", който майката предава на детето още по време на вътреутробното развитие, а след раждането - чрез майчиното мляко.

Тази „пасивна имунизация“ обикновено е достатъчна, докато децата си изградят своя собствена имунна защита – до към десетата си година. Но и по-късно имунната система се променя под влиянието на нови патогени.
