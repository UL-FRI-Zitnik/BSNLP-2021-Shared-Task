146
bg
2020-03-16
http://www.fromtheweb.eu
Канада също изолира чиста проба от коронавирусаДо момента щамове бяха отглеждани в Китай, Австралия и Италия

Екип от учени от Изследователския институт „Сънибрук“, Университета „Макмастър“ и университета в Торонто успяха да изолират щам на коронавируса, засегнал целия свят, и да го размножат с цел изследване на патогена.

Пробата е чиста и съществува извън човешкото тяло, позволявайки по-задълбоченото изследване. С нейна помощ учени ще могат да разработят по-добри методи за изследване и диагностициране, както и лекарства и ваксини.

Това не е първият път, в който коронавирусът е изолиран. Учени от Китай, Австралия и Италия също успяха да отгледат щама в лабораторни условия. Въпреки това вирусите постоянно мутират и еволюират, което води до появата на различни щамове. Всички те са познати под означението SARS-CoV-2. Означението Covid-19 представлява името на клиничното заболяване, което тези вируси причиняват.

Всеки път, когато вирус попадне в организъм, той се размножава, мутира и образува различни генетични мутации. Настоящата пандемия е довела до създаването на два основни щама. Единият е познат с пандемията в Ухан. Той е по-лесно разпространим. Вторият щам се пренася по-трудно и води до по-малки последици за боледуващия.

Всяко изолиране на вируса от учени по света позволява проследяването на бързината на мутацията и установяването на усложненията за страдащите.
