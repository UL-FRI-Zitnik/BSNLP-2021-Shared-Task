061
bg
2020-11-27
http://www.fromtheweb.eu
"Коронавирусът е проект за създаването на безбожен свят" 

"Коронавирусът е заговор за създаването на безбожен свят": такива теории разпространява "Радио Мария". То има многомилионен бюджет и е рупор на крайно консервативните католици в Италия. Дори Ватиканът не може да го спре.

"Коронавирусът е резултат от безбожен световен заговор“ - тази теза се разпространява сред милиони слушатели на италианското "Радио Мария". Директорът му отец Ливио Фанзага обяснява в сутрешното си предаване как, според него, се е стигнало до световната пандемия от Ковид-19. „За мен тази епидемия е един криминален проект, задвижен от световните елити. Целта им: да създадат един безбожен свят“, твърди отецът.

"Проект, който цели да постави човечеството на колене"

Политиката и направляваните от нея медии били част от този заговор на Сатаната, обяснява италианският свещеник и радиоводещ. И добавя: „Това е проект, който цели да изсмуче силите на човечеството, да го постави на колене и да установи здравна диктатура. Да създаде нов свят, от който да изличи всички, които не повтарят тезите на този престъпен проект“.

Тези конспиративни теории се слушат ежедневно от 1,5 милиона души в Италия. Радиото е рупор на крайно консервативните католици в страната и разполага с толкова много честоти, с колкото иначе може да се похвали само държавната RAI.

Публицистът Фабио Тоначи твърди, че в случая не става дума просто за радио: "Това е истинско медийно дружество с многомилионен годишен оборот". Публицистът е имал възможност да прегледа годишния отчет на радиото: „Става дума за над 20 милиона евро, като голямата част от парите се използва за поддръжката на гигантската техническа инфраструктура с 874 честоти“. Радиото може да се слуша и в интернет, а освен това произвежда съдържания за социалните мрежи.

Най-влиятелната католическа радиопрограма в Италия възниква през 1986 като местно радио на свещеници в Ерба близо до езерото Комо. Няколко години по-късно то се разраства, след като дялове в него закупува богатият производител на моцарела Емануеле Ферарио. Отговорен за редакционното съдържание става отец Фанзага. Програмата представлява смесица от молитви, библейски съдържания, грегориански напеви и религиозни шлагери, но веднъж дневно в едночасово предаване отецът обяснява на своите слушатели събитията по света, като не пропуска да громи защитниците на абортите, хомосексуалните, мигрантите и исляма. Според оценката на отец Фанзага, новоизбраният американски президент Джо Байдън бил „оръдие на Сатаната“, докато десният популист Матео Салвини е „честен католик“. Салвини на свой ред връща комплиментите: „Да, аз слушам "Радио Мария". Прегледът на печата, подготвян от отец Фанзага, винаги е точно в десетката“.

Във Ватикана не са съвсем съгласни с тази оценка. Канцеларията на Папата се извини публично, когато преди няколко години "Радио Мария" разтръби, че тогавашната серия от земетресения е наказание Божие заради приетия малко преди това закон за партньорството между хомосексуални. Ватиканът обаче няма възможност да оказва конкретно влияние върху програмата на радиото.

Дарения за милиони

Като частна католическа радиостанция, която междувременно е представена в над 70 страни по света, "Радио Мария" се финансира предимно от даренията на своите слушатели, пояснява публицистът Фабио Тоначи.

"Разговаряли сме с бивши служители. Те разказват, че ежедневно пристигат чували с поща, в които има и пликове с банкноти или съобщения за парични преводи. В програмата на всеки час се повтарят призиви за парични дарения, които слушателите очевидно следват. А типичните слушатели на радиото са самотни възрастни жени.“

"Радио Мария" има и значителни поземлени владения. Междувременно радиото притежава над 70 недвижими имота в Италия, повечето от които са наследени от верни слушатели и слушателки.
