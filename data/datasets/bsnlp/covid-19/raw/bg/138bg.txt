138
bg
2020-03-24
http://www.fromtheweb.eu
Кога ще се справим с коронавируса?Водещият американски епидемиолог д-р Тара Смит пред Economy.bg

Пандемията от коронавирус продължава да набира скорост, предупреди Световната здравна организация. Броят на заразените по света надхвърли 380 хиляди, като смъртните случаи са над 16 хил., а възстановилите се са почти 102 хил.

Какво е нужно да удържим коронавируса, кои страни се справят най-добре и кои изостават, ще отслабне ли силата му със затоплянето на времето, да очакваме ли втора вълна през есента, може ли човек да се зарази отново и колко дълго трае имунитетът, кога ще знаем, че сме преборили COVID-19 – тези и други въпроси отправихме към водещия американски епидемиолог д-р Тара Смит.

Пред New York Times тя коментира, че ще са нужди осем седмици социално дистанциране, за да имаме шанс да забавим вируса. По думите й успехът ще зависи от това хората да променят поведението си и болниците да не изчерпат капацитета си.

Д-р Тара Смит е професор по епидемиология в държавния университет Кент в Охайо, САЩ. Фокусът на проучванията й са инфекции, които се предават от животни на хора. Има публикации в редица водещи издания като Science, Nature и The New York Times.

Тара, каква е разликата между досегашните пандемии и COVID-19? Защо тази изглежда като най-сериозната, която сме наблюдавали?

Все още не сме сигурни. Другите епидемии са приключили, а тази едва сега започва. Определено могат да се правят сравнения с пандемията от испански грип от 1918 – поне като потенциален ефект, който сегашната пандемия може да има по отношение на заразени и смъртни случаи и като въздействие върху ежедневния ни живот.

Кои са най-добрите мерки, за да може да се спре разпространението на коронавируса глобално?

Мисля, че мерките, които имат най-голям успех, са: масово тестване, изолация на заразените и карантина на контактните. Южна Корея и Исландия са водещи при тестването, докато САЩ изостанаха и сега използват стратегии, за да смекчат епидемията, вместо да се опитат да я удържат.

Кои страни според Вас са пример по отношение на удържането на коронавируса и кои закъсняха с реакцията?

Южна Корея определено е лидер в това отношение. САЩ, Италия и други западни страни като цяло изостават заради закъснялата им реакция. Освен това САЩ имат ограничен брой тестове, а сега дори и недостатъчно защитна екипировка.

Топлото време ще допринесе ли за ограничаване броя на новозаразените?

Не знаем със сигурност. Но като гледаме страните, където в момента температурите са високи и вирусът все още циркулира (Сингапур и Австралия), нямам много надежда, че топлото време ще ограничи значително нивото на новозаразените.

Можем ли да очакваме втора вълна през есента?

Отново не сме сигурни. Може би ще отслабне малко през лятото и ще се завърне отново есента, както се случва с грипа. Но трябва да сме внимателни, когато пренасяме това, което знаем за грипа, по отношение на коронавируса. Те си приличат в някои отношения, но се различават много в други.

Може ли човек да се зарази два пъти от коронавирус? Колко дълго трае имунитетът?

Все още не знаем. Очакваме имунитета на хората да трае между 1-3 години на база на предишни проучвания на заразените със САРС, но не сме сигурни. И няма как да знаем, без да сме проследили инфектираните няколко години и да наблюдаваме как организмът им изгражда антитела.

Как можем да сме сигурни, че успешно сме преборили коронавируса?

Смятам, че трябва внимателно да следим не само заразените, но главно големите огнища на коронавирус. Дори и да има нови случаи на инфектирани (което е вероятно), ако не допуснем болниците ни да изчерпат капацитета си и поддържаме броя на заразени нисък, това може да се счита за „успех“.

Има модели, които предполагат, че пандемията от COVID-19 може да се върне само седмици, след като сме вдигнали рестриктивните мерки. Кога смятате, че ще можем да се върнем обратно към нормалния си живот, без да има риск, че отново ще избухне епидемия?

Надеждата е да можем да се върнем към етапа на спиране на разпространението на вируса от сегашните опити да смекчим епидемията. Ако ние (имам предвид колективно – всяка страна, която в момента прилага стратегия за смекчаване и крайно социално дистанциране) успее да ускори тестването и достъпа до защитна екипировка, ние, поне на теория, ще можем да постигнем масово тестване, изолация на пациентите и карантина на контактните, както Южна Корея го прави в момента.
