079
bg
2020-12-27
http://www.fromtheweb.eu
Ваксинацията срещу коронавирус в ЕС е най-вече победа за фон дер Лайен

Председателят на ЕК приветства едновременния старт на ваксинацията като "трогателен момент на единство", но пътят към този момент не беше лесен

Държавите от Европейския съюз (ЕС) започнаха съвместна кампания по ваксинация срещу коронавирус, макар че често председателят на Европейската комисия (ЕК) Урсула фон дер Лайен трябваше здраво да ги натиска.

Още през юни Комисията предложи договаряне на сделки за ваксини от името на всички 27 страни членки. Сега, на 27 декември, първата от тези ваксини може да бъде приложена, пише онлайн изданието Politico.eu в свой анализ.

Фон дер Лайен приветства този почти едновременен старт на ваксинациите в блока като "трогателен момент на единство", но пътят към този момент не винаги е бил лесен.

Унгария постави това единство на изпитание, като започна ваксинацията на здравните работници ден по-рано. Датският министър-председател Мете Фредериксен първоначално заяви, че страната няма да чака другите, за да започне ваксинация. Буквално за няколко дни обаче Копенхаген влезе в съответствие с Брюксел. Други, като Нидерландия, ще изчакат до януари, но само поради технически проблеми с настройването на процеса на регистрация на ваксината.

Като цяло стратегията на ЕС за ваксиниране е основен тест за Комисията, тъй като страните предадоха някои от своите национални здравни правомощия за осигуряване на дози. Що се отнася до изпълнението обаче, това не е в правомощията на Брюксел.

Брюксел се похвали с успеха си - шест сделки с големи производители на ваксини и седма в процес на подготовка, като доказателство, че в бъдеще трябва да поеме повече здравни правомощия от страните от ЕС като част от така наречения „Европейски здравен съюз“. Фактът, че първата ваксина, която ще бъде използвана, е тази, разработена в Германия, финансирана от парите на ЕС за научни изследвания и подкрепена и от Европейската инвестиционна банка (ЕИБ), е черешката на тортата. „Това е истинска европейска история за успех“, каза фон дер Лайен, след като Комисията одобри ваксината.

Четири основни държави - Германия, Франция, Нидерландия и Италия, по същество принудиха Комисията тази пролет Комисията да действа. Те подписаха собствена сделка с Оксфорд/AstraZeneca, но Комисията активира лидерите на здравния си отдел и внедри Сандра Галина, номер 2 в търговския си отдел, за да води преговори. ЕК намери приблизително 2,1 млрд. евро за първоначални вноски за ваксини и сформира до голяма степен таен екип от преговарящи, за да постигне споразумения с производителите.

Тази неделя месеците упорита работа започват да се отплащат. Повечето страни от ЕС започват да използват първите дози ваксина BioNTech/ Pfizer. Блокът трябва да получи 12,5 млн. дози до края на 2020 г., според BioNTech, които ще се разпределят на страните спрямо броя население. Всяка държава решава кой да бъде ваксиниран първи, като някои от тях дават приоритет на здравните работници и други уязвими групи, напр. възрастните хора или хората със здравословни проблеми.

В някои страни политиците ще бъдат сред първите, които ще получат ваксина. Премиерът на Гърция Кириакос Мицотакис ще бъде ваксиниран в неделя, според Катимерини. Румънският президент Клаус Йоханис първоначално планираше да отложи ваксинацията си, но промени мнението си, защото съветниците му са го убедили да се ваксинира по-рано.

През изминалия месец Унгария, Полша, Германия и Италия подтикнаха Европейската агенция по лекарствата (EMA) и Комисията да побързат и да одобрят ваксината на BioNTech/ Pfizer. Въпреки че EMA измести датата, за да вземе решение за ваксината, Швейцария и Сърбия станаха първите в континентална Европа, които започнаха ваксинация, както и Великобритания.

Други, до голяма степен членове на Европейския парламент, но също така и групи от гражданското общество и френското правителство, настояваха за по-голяма прозрачност на сделките с ваксини, които бяха почти изцяло секретни извън броя на дозите, за които Комисията се договаря. Комисията се държеше твърдо, дори след като белгийски политик случайно написа в туитър цените на всяка доза ваксина.

Държавите не винаги играеха по правилата. Унгария заплаши да използва ваксини, направени от Русия и Китай, въпреки предупрежденията на Комисията. Германия също си осигури допълнителни дози от три други ваксини, включително тези, направени от BioNTech/ Pfizer, IDT Biologika, като последната не прие сделка с ЕС. Дания последва примера тази седмица, като закупи още 2,6 млн. дози ваксина на BioNTech/Pfizer.

Все пак фон дер Лайен определя тази неделя като победа. В четвъртък тя написа в туитър, че е видяла първите ваксини срещу коронавирус, изпратени из блока „по едно и също време“. „Заедно - написа тя - ще преодолеем пандемията“.
