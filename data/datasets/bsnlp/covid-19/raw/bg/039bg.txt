039
bg
2020-06-04
http://www.fromtheweb.eu
Борисов: Националният оперативен щаб спира брифингите, но продължава да работи

Избегнахме ситуация като в Испания и САЩ чрез дисциплината на обществото, заяви премиерът

Националният оперативен щаб прекратява ежедневните брифинги, но ще продължи да функционира и да наблюдава развитието на коронавируса у нас до 31 декември, увери премиерът на България Бойко Борисов. Информацията за заразените ще бъде обявявана на информационния сайт, добави той.

"Избегнахме ситуация като в Испания и САЩ чрез дисциплината на обществото", заяви още Борисов по време на брифинга в Министерски съвет с Националния оперативен щаб.

Надяваме се да няма втора и трета вълна на заразата, подчерта той, добавяйки: „Трябва да се научим да живеем с вируса“. 

"Това непрестанно включване на Щаба създава безпокойство. Вирусът не е утихнал, но ние психологически искаме да се върнем към нормалния начин на живот. Това е добре за финансите, икономиката, но и за психичното здраве на хората", изтъкна Борисов.

По неговите думи карантината ще остане за онези граждани, които влизат в България от трети страни и силно засегнати от коронавируса държави членки на Европейския съюз (ЕС).

За последното денонощие са регистрирани 25 нови случаи на заразени с коронавирус у нас, заяви от своя страна ген. Венцислав Мутафчийски, като добави, че така общият брой на инфектираните с COVID-19 достига 2585.

От новозаразените 7 души са в болница, като има случай на заразено дете на 17 години с нормална симптоматика, както и двама лекари в Сливен. Процентът на заразен медицински персонал е 10,4% от общата бройка.

Увеличението на броя на заразените на дневна база е с 1%, подчерта Мутафчийски.

Излекуваните у нас са 116 души за последното денонощие като по този начин общият брой на преборилите болестта достига 1322, или 51% от всички заразени.

Броят на починалите в страната е 147 души, или 5,7% от всички заразени.

"Това е стотния ден от създаването на Щаба. Броят на брифингите, без извънредните и участието в други, е 129. Лабораториите в началото бяха 2, сега одобрнеите от Министерството на здравеопазването са 32, а общият брой на лабораториите, които работят с коронавирус, са 143. Изследваните проби са 193 732, от които 85 435 са PCR. Всички останали страни отчитат общия брой на своите изследвания. Ние казахме, че накрая ще обобщим резултатите - 27 677 са на един милион население", обясни Мутафчийски. 

Той добави, че общо 3438 са положителните PCR теста. Това е почти 1000 бройки повече от заразените лица. Мутафчийски посочи, че това е така, защото има повторни проби. Болниците в страната, които са лекували пациенти с коронавирус, са 77. 

Мутафчийски обяви и кои са най-честите симптоми - кашлица, температура, пневмония. Най-честите придружаващи заболявания пък са диабет, белодробни заболявания.

"Цифрите говорят. Мисля, че и народът разбра, че мерките бяха навременни", обяви проф. Тодор Кантарджиев, който даде за пример главният епидемиолог на Швеция, който призна, че е сгрешил с предложените мерки.
