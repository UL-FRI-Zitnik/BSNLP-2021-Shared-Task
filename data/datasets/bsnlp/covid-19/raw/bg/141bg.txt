141
bg
2020-03-23
http://www.fromtheweb.eu
ОИСР: Световната икономика ще страда години наред заради коронавируса Икономическият шок вече е по-голям от този по време на финансовата криза през 2008

Светът ще се възстановява от пандемията от коронавирус години наред. Затова предупреди Организацията за икономическо сътрудничество и развитие (ОИСР), съобщава BBC.

Икономическият шок вече е по-голям от финансовата криза, заяви генералният секретар на ОИСР Ангел Гурия.

“Пожелателно мислене” е да се вярва, че страните ще могат да се възстановят бързо, коментира Гурия пред BBC.

Той отбеляза, че неотдавнашното му предупреждение, че една сериозна епидемия може да доведе до свиване наполовина на глобалния растеж до 1.5%, вече изглежда твърде оптимистично.

Докато броят на загубените работни места и фалитите на компании остава неясен, Гурия смята, че страните ще се борят с икономическия спад “години напред”.

По думите му много от най-големите икономики в света ще изпаднат в рецесия през следващите месеци. “Дори да не се стигне до глобална рецесия, няма да има нито растеж, нито отрицателен растеж в много от икономиките на света, подчерта Гурия.

Според него икономическата несигурност, създадена от епидемията на вируса, е предизвикала по-голям шок, отколкото по време на терористичните атаки на 11 септември или финансовата криза през 2008. "И причината е, че не знаем колко време ще ни е нужно, за да се справим с безработицата, защото не занем колко хора ще останат без работа. Също така не знаем колко време ще отнеме да се възстановят стотиците хиляди малки и средни предприятия, които вече страдат”, отбеляза Гурия.

Гурия призова правителствата да скъсат с досегашните правила за вземане на заеми и да “хвърлят всичко, което имаме“, за да се справим с кризата. Той обаче предупреди, че по-големият дефицит и по-големите натрупани дългове също ще натежат на силно задлъжнелите държави за години напред.
