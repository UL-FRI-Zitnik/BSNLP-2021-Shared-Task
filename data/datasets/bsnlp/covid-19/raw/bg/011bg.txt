011
bg
2020-11-20
http://www.fromtheweb.eu
Истини и лъжи за Ковид-19 и ваксината

Предстои принудително ваксиниране срещу коронавируса, а самата ваксина ще променя човешката ДНК: такива твърдения се разпространяват масово в интернет. Има ли нещо вярно в тях? Ето какво казват фактите:

Германия планира задължително ваксиниране?

Преди в Германия да бъде приет новият закон за защита от инфекции, масово се разпространяваха твърдения, че той предвиждал принудително ваксиниране, масивно ограничаване на свободи, тотално следене, налагане на мерките с помощта на армията и дори превръщане на парламентите в безгласна буква.

Ето какви са фактите. В изменения закон за защита от инфекции са изредени мерки, които властите могат да предприемат за ограничаване на пандемията. Например: спазване на социална дистанция, ограничения на контактите в публичното и личното пространство, ограничения на пътуванията, културните и спортните мероприятия, задължение за носене на предпазни маски. С други думи: споменати са мерки, които вече действат и за които сега бе създадена съответната правна основа.

Що се отнася до твърдението за предстоящо принудително ваксиниране - то е лишено от всякакво основание. Не са приемани и никакви мерки, които да ограничават работата на парламентите или пък да водят до "тотален контрол".

Твърденията, че ограниченията щели да бъдат налагани с помощта на армията, също не почиват на факти. По конституция армията в Германия може да бъде използвана само по изключение и единствено в условията на природни катастрофи или извънредно положение.

Две от твърденията все пак са частично достоверни: свободата на пътуванията действително бе подложена на ограничения. Същото важи и за свободата на събиранията. Тя не е генерално отменена, но отделни частични ограничения са допустими - “когато това е необходимо за защита на населението и особено като превантивна мярка срещу претоварването на здравната система“.

Първи дози от ваксината още до края на годината?

Обявявали ли са двамата създатели на ваксината на Biontech в личните си профили в социалните мрежи, че още до края на тази година ще могат да доставят първите дози? Именно това твърдение се появи в два еднакви постинга в Туитър.

Ето какво казват фактите. Съобщението е фалшиво: нито Йозлем Тюречи, нито Угур Шахин са писали подобно нещо в Туитър. Двамата съоснователи на Biontech дори изобщо нямат лични профили в Туитър, разясниха от фирмата. Профилите, за които става дума, са фалшиви и междувременно бяха изтрити.

Двата фалшиви профила, от които е публикувана невярната информация, са били създадени през август и септември, първоначално явно под чуждо име. Съществува и един профил на Тюречи в Инстаграм, който очевидно също е фалшив.

Ваксината променя човешката ДНК?

В социалните мрежи се разпространява и твърдението, че ваксината на Biontech и Pfizer използва технологията мРНК, която никога не е била тествана и одобрявана за употреба. Тази технология променяла човешката ДНК, а 75% от доброволците, върху които е била изпробвана ваксината, имали сериозни странични въздействия, пише американската журналистка Емералд Робинсън в Туитър.

Проверката на фактите показва, че това твърдение е невярно. Pfizer и Biontech наистина използват споменатата технология мРНК, при която фрагменти от генетичния код на коронавируса се използват за възпроизвеждане на вируса в човешкия организъм. В резултат имунната система го разпознава и започва да произвежда антитела - така се създава имунитет срещу Ковид-19. Така разработената ваксина вече се тества интензивно. В момента тече третата клинична фаза на изпитанията с над 43 000 души.

Журналистката Емералд Робинсън, която е кореспондентка в Белия дом на консервативния американски сайт Newsmax, твърди освен това, че ваксината променяла човешката ДНК. В това обвинение няма нищо вярно. Германският институт "Паул Ерлих", който отговаря за ваксините и биомедицинските препарати, обяснява на своя сайт следното: „Не съществува никаква опасност за интеграция на мРНК в човешкия геном. Този геном се съдържа в клетъчното ядро под формата на ДНК. Всякакво включване на РНК в ДНК е невъзможно поради различните им химически структури“.

Същото твърди и Марк Линас от Cornell University в САЩ. Пред агенция Ройтерс той заяви следното: "В случая става дума за един мит, който често пъти бива разпространяван съвсем съзнателно от противниците на ваксините с цел да се създава объркване“.
