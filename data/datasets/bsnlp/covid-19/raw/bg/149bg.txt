149
bg
2020-03-15
http://www.fromtheweb.eu
Държавата може да поеме за месец 60% от заплатите на засегнатите от коронавируса фирмиСъздават логистично-координационен център за защитни материали и оборудване

Създаваме логистично-координационен център към Националния оперативен щаб за подпомагане на усилията по обезпечаване със защитни облекла. Това каза вицепремиерът Томислав Дончев след среща с министъра на финансите Владислав Горанов, министъра на труда и социалната политика Деница Сачева и министъра на икономиката Емил Караниколов. Министрите представиха социално-икономическите мерки за първия етап на кризата с коронавируса. Звеното ще бъде оглавено от директорът на ГД „Пожарна безопасност и защита на населението“ главен комисар Николай Николов.

"Тази нова структура ще има за цел да обезпечи по най-бърз начин заявяването и произвеждането на необходимите количества защитни материали и оборудване“, обясни Дончев.

По Оперативна програма „Развитие на човешките ресурси“ ще бъдат заделени 20 млн. лева, които ще бъдат изразходвани приоритетно за допълнително възнаграждение на персонала на първа линия в лечебните заведения – лекари, медицински сестри, санитари, служители на регионалните здравни инспекции и служители на центрове за спешна медицинска помощ, заяви министърът на труда и социалната политика Деница Сачева. Допълнителното възнаграждение ще бъде в размер на по 1000 лева месечно.

Допълнителни 20 млн. лв. от ОП „Развитие на човешките ресурси“ ще бъдат на разположение на общините, за да подкрепят и разширят обхвата на съществуващата в момента патронажна мрежа. Тя покрива 43 000 човека, но вече ще бъдат обхванати и хората под карантина.

Ще бъде осигурена ликвидна подкрепа за бизнесите, страдащи от ликвидна криза заради коронавируса чрез Банката за развитие, подчерта министърът на финансите Владислав Горанов. "В утрешния ден ще предложим конкретни мерки".

"Имаме резерви, но те много бързо могат да бъдат изчерпани. Затова трябва да се формулират добре приоритетите", отбеляза Горанов.

Доказано засегнатите от намаленото потребление и от временното затваряне на тяхната дейност заради коронавируса фирми могат да кандидатстват за субсидиране на 60% от възнагражденията на техните служители за период от един месец, посочи Горанов.  

До средата на годината ще бъде удължен срока за годишно счетоводно приключване. Удължават се и сроковете за плащане на местни данъци и такси с отстъпка. 

"Не се обмисля банкова или данъчна ваканция", каза Горанов. Той допълни, че банките сами могат да решат колко да са гъвкави с клиентите си.

"Резервът на държавата е малко над 10 милиарда в момента. Ако бизнесът не се държи адекватно към фиска, тези пари няма да стигнат за дълго време", каза Горанов.

"Категорично има налични храна и стоки от първа необходимост. В Министерство на икономиката проведохме среща с представители на почти всички големи вериги магазини за храни. Потвърдиха, че натискът върху магазините определено е спаднал. В складовете и магазините стоки са налични", подчерта министърът на икономиката Емил Караниколов.

От сряда спират полетите от и до Испания, каза транспортният министър Росен Желязков. Същото важи и за полетите до Италия. Държавата е договорила възможност след този период наши сънароднци да бъдат прибирани със съдействието на националния превозвач България Ер, отбеляза Желязков.

Той подчерта, че пътувания с кола в Европа вече се осъществяват много трудно и се препоръчва да не се пътува. "Няма да се редуцират влакове, а с превозвачи и кметове ще се решава дали да се намалят автобусите в страната".

"Ще гарантираме спокойно преминаване на стоки през България. Камионите ще минават на групи и под конвой. Целта е транзитният трафик да напуска бързо страната. Това касае потокът от Сърбия, Румъния, Турция и Гърция", каза Желязков.

"Няма промяна в обхвата на заповедта на здравния министър", поясни вицепремиерът Томислав Дончев по повод предложението на проф. Венцислав Мутафчийски за нови мерки снощи. "Ако обаче има опашки пред магазините, новите мерки ще влязат в сила".
