074
bg
2020-12-17
http://www.fromtheweb.eu
ЕС започва ваксинирането срещу коронавирус на 27-29 декември

Доставките на ваксината се предвижда да започнат на 26 декември, съобщи говорител на ЕК

Европейската комисия съобщи, че ваксинацията срещу ковид в ЕС ще започне на 27-29 декември. Говорител на комисията отбеляза, че спазването на тези дати зависи от очакваното положително решение на Европейската агенция по лекарствата за първата ваксина, съобщава БТА.

Той поясни, че доставките на ваксината се предвижда да започнат на 26 декември. На 21 декември се очаква положителното становище на лекарствената агенция, а ЕК вчера уточни, че след това ще има нужда от два дни, за да съгласува с държавите от ЕС намерението си веднага да издаде разрешение за пазарен достъп на ваксината.

Председателят на Европейската комисия Урсула фон дер Лайен определи началото на ваксинациите като „моментът на Европа“. „Ние защитаваме нашите граждани заедно“, написа още тя в туит.

Комисията днес съобщи също, че е приключила предварителните преговори за сключване на споразумение за доставка на ваксини с производителя Novavax. Подготвяното предварително споразумение предвижда възможности за доставка на 200 милиона дози ваксина. Досега ЕК договори доставката на над два милиарда дози от различни ваксини срещу ковид до края на следващата година.

Германският канцлер Ангела Меркел приветства одобряването на първата ваксина срещу коронавируса от регулаторните органи като жизненоважна стъпка в борбата срещу пандемията.

„Когато виждаме колко много хора сега умират от коронавируса, то знаем колко много животи това ще помогне да бъдат спасени", каза Меркел в началото на онлайн разговора си с основателите на BioNTech - германската фирма, която стои зад новаторската ваксина заедно с Pfizer.

Говорейки за съпрузите Угур Шахин и Йозлем Тюреджи, които са начело на BioNTech, Меркел каза, че е „невероятно горда“ от учените на Германия.

По-рано през деня стана ясно, че според източници на Bloomberg европейските власти настояват за по-стегната времева рамка за одобрение на ваксината срещу коронавирус на Pfizer и BioNTech.

Ако ваксината получи зелена светлина от ключов надзорен комитет в понеделник, то Европейската комисия планира да даде одобрението си в рамките още на същия ден, посочват двама души, пожелали анонимност. Това означава, че първите партиди от ваксината може да бъдат изпратени още следващата сряда, коментира един от тях.

ЕС настоява за по-бързото развитие, след като лидерите на общността не можаха да убедят гражданите в това защо страни като Великобритания и САЩ вече започнаха имунизациите, въпреки че производството на медикамента е в сърцето на ЕС Германия.

В сряда от Европейската агенция по лекарствата заявиха, че срещата за препоръка за одобрение ще се състои идния понеделник, а не както бе планирано на 29 декември.
