132
bg
2020-03-30
http://www.fromtheweb.eu
От 1 април страните от ЕС ще имат достъп до 37 млрд. евро за борба с коронавируса България може да се възползва от 812 милиона евро

От 1 април страните членки на Европейския съюз ще имат достъп до 37 млрд. евро за борба с коронавируса. Съветът на Европейския съюз прие два законодателни акта за спешното отпускане на тези средства. За България, както вече беше оповестено, средствата възлизат на 812 милиона евро.

Днес Съветът прие два законодателни акта за бързо отпускане на средства от бюджета на ЕС за справяне с кризата, предизвикана от COVID-19. Един от актовете изменя правилата на структурните и инвестиционните фондове, а другият разширява обхвата на фонд „Солидарност“ на ЕС.

Чрез Инвестиционната инициатива в отговор на коронавируса страните членки от ЕС ще получат достъп до 37 милиарда евро от парите за кохезия, за да укрепят своите здравни системи, както и да подпомогнат малките и средните предприятия (МСП), схемите за краткосрочно наемане на работа и комуналните услуги.

Около 8 млрд. евро от общата сума ще се осигури от неизразходваното авансово финансиране през 2019 по линия на структурните фондове.

Новата мярка позволява на държавите членки да изразходват неизползваните средства за смекчаване на последиците от пандемията, вместо да ги връщат в бюджета на ЕС.

Други 29 млрд. евро ще бъдат изплатени на ранен етап от суми, които иначе щяха да бъдат дължими по-късно тази година.

Средствата ще бъдат налични със задна дата от 1 февруари, за да се покрият вече направените разходи за спасяването на животи и защита на гражданите.

Държавите членки също така ще разполагат с повече гъвкавост, за да правят трансфери между програмите по политиката на сближаване с цел пренасочване на ресурси там, където е най-необходимо.

Съветът промени и обхвата на фонда "Солидарност" на ЕС, така че освен природните бедствия в него да бъдат включени и извънредни нужди, свързани с коронавирус пандемията.

Предвид извънредната ситуация и двата законодателни акта ще бъдат публикувани в Официалния вестник на ЕС на 31-ви март и ще влязат в сила от 1-ви април.
