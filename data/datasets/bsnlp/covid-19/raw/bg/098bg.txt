098
bg
2020-03-09
http://www.fromtheweb.eu
15 факта за коронавирусаЗа момента не съществува ваксина, но учените продължават да работят по въпроса

Какво знаем и какво научихме за новия коронавирус, който започна разпространението си от Китай? Ето в резюме някои от най-важните неща и открития, които е добре да имаме предвид:

1. Коронавирусът се разпространява с изключително бързи темпове и се предава от човек на човек основно по въздуха, когато хората кихат или кашлят.

2. Все още не се знае какво точно се случва в организма при инфекция с новия коронавирус. Как ще протече инфекцията зависи от имунния отговор на човек.

3. Заболяването не е твърде смъртоносно и в мнозинството от случаи протича като лека настинка, грип или пневмония.

4. Хората, които най-вероятно развиват тежки форми на COVID-19, са тези с хронични заболявания и възрастни хора.

5. Децата са слабо засегнати до момента. Случаите на заразените деца до голяма степен са идентифицирани чрез установяване на контакт със заразен възрастен в семейството.Колкото по-млад е човек, толкова по-малка е вероятността да се зарази и по-малко вероятно е да се разболее сериозно.

6. Понастоящем няма специфично лечение на инфекцията с новия коронавирус, като препоръчаното лечение е само симптоматично. Поради тази причина профилактиката е единственият начин да се защитим от разпространението на новия коронавирус.

7. Все още не са известни всички имунологични промени, които причинява инфекцията с коронавирус. След преболедуване е възможно да има имунитет, но е малко вероятно той да е дълготраен.

8. Няма доказателства, че животните или домашните любимци като котки и кучета се заразяват или биха могли да разпространят вируса, причиняващ COVID-19.

9. В момента няма доказателства коронавирусът да се пренася чрез консумация на храна.  

10. Според китайските учени коронавирусът е мутирал в два варианта - L-cov и S-cov. L-cov е отговорен за 70% от заразените и е много по-агресивен от S-cov, при който симптомите са по-леки. По-агресивният вид е бил разпространен в ранните етапи на вирусното огнището в Ухан.

11. Според СЗО инкубационният период варира между 2 и 10 дни, като последните данни показват, че той може да бъде удължен и до 21 дни.

12. За момента не съществува ваксина, но учените продължават да работят по въпроса. Счита се, че създаването на ваксина ще отнеме между 12-18 месеца.

13. Продължителността от началото на заболяването до възстановяването е средно от 3 до 6 седмици за тежки и критични пациенти и 2 седмици за леко болни.  

14. Предполага се, че коронавирусът ще стане по-малко активен през пролетта и лятото, тъй като подобно на грипните вируси има много по-благоприятно развитие при студено време. Но все още липсват доказателства, че температурните промени повлияват разпространението на вируса, тъй като хората се сблъскват с него за първи път.

15. Твърде е вероятно новият коронавирус да се превърне в постоянна част от причинените от вируси респираторни заболявания на хората и да се завърне през есента и зимата. Но до другата зима вероятно ще се появи ваксина, която ще намали честотата на предаване на вируса.
