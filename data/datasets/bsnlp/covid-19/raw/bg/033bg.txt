033
bg
2020-04-08
http://www.fromtheweb.eu
Австрия, Чехия и Дания бавно излизат от блокадата, а Европа наблюдава примера им

Трите страни са се възползвали от малките си размери и бързата си реакция на пандемията, твърдят експерти

След месец на затягане на блокадата в Европа за борба с коронавируса Австрия, Чехия и Дания ще станат през идните седмици първите европейски страни, които ще смекчат ограниченията за ежедневния живот и бизнеса, пише Financial Times.

Тяхното бавно излизане от блокадата ще бъде наблюдавано внимателно от други страни на континента, които също искат да съживят икономическата дейност без щети за общественото здраве.

Дания осъществи най-обхватните промени до момента, като съобщи тази седмица, че детските грани и началните училища ще отворят отново врати от 15 април. Чехия обяви, че магазини, продаващи някои стоки от неосновна необходимост, ще могат да отворят отново от четвъртък, а Австрия съобщи, че малки магазини, магазини от типа „направи си сам“ и градински центрове, ще могат да отворят от 14 април.

„Сега можем да управляваме относително добре пандемията тук. Не пандемията управлява нас“, заяви чешкият министър на здравеопазването Адам Войтех и добави, че са възможни още смекчавания на мерките в зависимост от развитието на пандемията.

Малките им размери спрямо други страни членки на ЕС, чиито здравни системи бяха сринати от вируса, и бързата им реакция на извънредното положение проработиха в тяхна полза, коментират анализатори.

„Като цяло относително бързият отговор на тези правителства чрез мерки за блокада вероятно ще се окаже много полезен за намаляване на разпространението на пандемията и бремето върху здравната система в трите страни“, коментира Джошуа Муун от факултета за научни изследвания към университета в Съсекс.

И трите страни предприеха бързи стъпки за въвеждане на дълбоки ограничения за обществения живот, като затвориха училища, забраниха масови събирания на хора и в случая на Австрия и Чехия наредиха на гражданите да носят маски извън домовете им.

Дания и Чехия наред с Полша и Словакия бяха първите страни в ЕС, които затвориха границите си в отговор на пандемията.

До момента мерките изглежда помагат за забавяне на разпространението на заболяването. Броят на новите случаи на ден намалява в Австрия и Чехия през последните седем дни, въпреки че подобна тенденция все още не е ясно очертана в Дания.

Въпреки че Австрия граничи с Италия, която беше поставена на колене от кризата, тя има само 12 592 случая спрямо 21 700 в съседна Швейцария и 103 хил. в Германия и 252 смъртни случая. Чехия има само 4828 случая и 80 починали. Дания има 4681 случая и 187 починали.

Но въпреки успеха им в овладяването на разпространението на вируса до момента, решението за смекчаване на ограниченията е изпълнено с риск.

Разхлабването на мерките в Дания беше посрещнато с негодувание от родители и учители, които се опасяват, че повторното отваряне на училищата излага децата на риск. А макар да обяви, че смекчава правилата за магазините, Чехия съобщи, че ще удължи извънредното положение до края на април.

До известна степен съобщенията скриват по-широката реалност на плановете на правителствата, че общественият живот няма да се върне напълно към нормалното за много месеци.

Съобщението на австрийския канцлер Себастиан Курц, че ще смекчи ограниченията „беше много положително рамкирано. Това беше много умела политическа комуникация“, коментира базираният във Виена политически анализатор Томас Хофер.

„Той даде на хората перспектива, бъдеще. Но все още нищо не е приключило, той подчерта и това“, допълва Хофер.

Австрийското правителство изрази надежда, че ще може да отвори кафенетата и ресторантите в средата на май, но не пое никакви окончателни ангажименти.

Училищата в Австрия ще останат затворени за неопределено бъдеще. Представители на правителството смятат, че най-вероятният сценарий е образователната система да остане затворена до началото на новата учебна година през септември.

Нито една от трите страни не е изразила готовност да отвори границите си за чужденци. Курц намекна преди време, че идеята за ваканции или пътувания извън границите на страната за почивка не стои на дневен ред до намирането на ваксина.

Кийт Нийл, заслужил професор по епидемиология на заразните болести в университета в Нотингам, съобщи, че очаква правителствата бавно да започнат да смекчават ограниченията си до разработването на ваксина или изработването на стаден имунитет, който да позволи възобновяването на по-нормалния живот.

Той обаче предупреждава, че може да е необходимо повторно въвеждане на ограничения за обществения живот, ако разпространението на вируса отново се ускори. „Ако има голям ръст, може да се наложи да въведем отново рестрикции, за да гарантираме, че здравните служби няма да бъдат пренатоварени. Но времето между тези епизоди ще се удължи. Мисля, че ще се възприеме изчаквателен подход“, допълва Нийл.
