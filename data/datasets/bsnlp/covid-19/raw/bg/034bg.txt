034
bg
2020-05-03
http://www.fromtheweb.eu
Здравният министър разреши посещението на ресторанти и шофьорските курсове

Новата заповед, издадена от Кирил Ананиев, предвижда определени противоепидемични мерки, които трябва да бъдат спазвани от гражданите

Министърът на здравеопазването Кирил Ананиев издаде заповед, с която допуска посещенията на търговски площи на открито (градини, тераси и др.) на ресторанти, заведения за бързо обслужване, питейни заведения и кафе сладкарници, при спазване на определени противоепидемични мерки, съобщават от ресорното министерство в прессъобщение. Тази част от заповедта влиза в сила от 6 май.

Според заповедта посещенията на въпросните обекти са разрешени при разполагане на масите в заведенията по начин, осигуряващ разстояние не по-малко от 2,5 метра между тях и не повече от четири лица на маса или на едно семейство; обслужващият персонал да е с поставена защитна маска за лице; да се почистват и дезинфекцират повърхностите на масите и столовете след всеки посетител; да се поставят на видни места диспенсери с дезинфектант за ползване от посетителите на заведението.

Със заповедта на изпълнителния директор на Българска агенция по безопасност на храните (БАБХ) се възлага, съгласувано с министъра на здравеопазването, в срок до 5 май, да определи и други изисквания и организация на работа на тези обекти.

Друга точка от заповедта урежда провеждането на обучения, свързани с автошколите и свързаните с транспортната безопасност квалификации.

Организаторите на обученията са длъжни да осигурят спазването на мярката за социална дистанция и на всички противоепидемични мерки, както и носене на защитни маски за лице и дезинфекция на използваните превозни средства и други съоръжения.

Заповедта на здравния министър допуска и упражняването на индивидуален спорт на открито, в т. ч. тенис, колоездене, лека атлетика, голф и др., при спазване на дистанция от най-малко 2,5 метра между отделните спортуващи.

Допускат се и посещенията на самостоятелни плувни комплекси и басейни, без да се разрешава функционирането на прилежащите към тях търговски обекти. И тук са предвидени редица мерки като провеждане на задължителен филтър на входа, като на всички посетители се измерва телесната температура и спазване на дистанция от 2,5 м. Няма да се допускат лица с повишена телесна температура.
