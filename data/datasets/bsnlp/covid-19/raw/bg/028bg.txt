028
bg
2020-03-17
http://www.fromtheweb.eu
Търговците временно да не плащат тротоарно право и наеми в София предлага кметът

Отделението, което се открива във Втора градска болница, е резервно и засега няма да бъдат приемани болни, каза Фандъкова

Ще предложа търговците в София да не плащат тротоарно право и общински наем, докато не работят заради мерките срещу разпространението на коронавируса. Това каза по bTV кметът на София Йорданка Фандъкова. Решение за това облекчение обаче трябва да вземе Столичният общински съвет (СОС), напомни кметът.

Фандъкова обясни и за други мерки, които взима местната власт в града.

Отпада синята и зелената зона в София. Хората, които работят в центъра, да ползват автомобилите си и да ограничат ползването на градския транспорт, призова Фандъкова.

От днес стартира нова програма на Столична община, която ще обслужва хора под карантина. Линията ще се обслужва от добре оборудвани и защитени лица.

Спират се плановите ремонти на Софийска вода и ЧЕЗ. Ще се осъществяват само аварийни ремонти.

Продължава дезинфекцията на градския транспорт. Автомобилите се хигиенизират два пъти дневно. Повече от три пъти е намалял пътникопотокът с метрото само за вчерашния ден.

„Аз съм привърженик на строгите мерки“, заяви Йорданка Фандъкова.

Кметът коментира и напрежението във Втора градска болница в София, която беше преструктурирана в инфекциозно лечебно заведение за прием на болни от коронавирус. Стигна се до масови оставки на медици от болницата, които се оплакват от липсата на информация, на предпазни облекла и на апаратура за лечение на болни с коронавирус.

„Няма да се приемат болни с коронавирус във Втора градска болница, докато няма необходимото оборудване и персонал“, каза кметът на София

„Работата е доброволна. Това са опитни лекари и аз разбирам тяхното притеснение. Нужно е директорът на болницата да направи всичко, за да получат те необходимата информация“, коментира още кметът на София.

Фандъкова уточни, че е гарантирала на ръководството на болницата, че няма да има проблем с финансирането. Столичната община чрез бюджета си ще покрие всички разходи на болницата във всеки един момент. Всички необходими защитни средства и необходимата апаратура ще бъдат получени в рамките на дните, в които тече подготовката на болницата за прием на болни от коронавирус.

"Разчитам на лекари, сестри и санитари, които биха пожелали да работят. Тези, които имат желание, биха могли да се включат в тази най-важна за живота и здравето на хората задача. Всички нещо ще загубим в тази ситуация. Очакваме финансова криза, а болниците са търговски дружества. Нека се съсредоточим върху най-важната задача – да се справим с това тежко предизвикателство, в което трябва да се включим всички", каза столичният кмет.

„Отново ще бъде обяснено на хората, но те само трябва да вземат своето решение. Отделението, което се открива във Втора градска болница, е резервно отделение. Засега няма да бъдат приемани болни. Планът е болните да бъдат лекувани в „Пирогов“ и ВМА. Надявам се днес да обяснят на хората ситуацията и който има желание да остане да работи“, посочи Йорданка Фандъкова.
