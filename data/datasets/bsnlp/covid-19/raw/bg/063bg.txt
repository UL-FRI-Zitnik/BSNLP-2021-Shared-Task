063
bg
2021-01-05
http://www.fromtheweb.eu
Експерт: Ето защо ваксината срещу ковид-19 се поставя на две дози

Новият щам на коронавируса вероятно е по-малко чувствителен към ваксините

„Вероятно е нов. Доказано е, че той има три мутации, които го различават от оригиналния щам и са локализирани в така наречения домейн за свързване на рецептора на този спайк (шип – англ.) протеин, срещу който са насочени и се основават повечето от разработваните в момента и вече регистрираните ваксини”.

Това обясни пред NOVA за новия южноафрикански щам на коронавируса имунологът доц. Велизар Шиваров.

Той поясни, че наличието на три мутации в протеина на свързващия шип, прави новия щам доста по-различен от оригиналния коронавирус и вероятно по-малко чувствителен към ваксините.

Доц. Шиваров посочи, че южноафриканският и английският щамове на коронавируса са се развили паралелно по едно и също време, независимо един от друг.

Нов пик на заболели с COVID-19 в средата на януари, прогнозира лекар

Според експерта Европейският съюз показва, че принципът на солидарност работи и дори в големите страни-членки ваксинирането върви бавно и има недостиг на ваксини. В същото време Израел, който е водещ в света по отношение на скоростта на имунизация на населението срещу ковид-19, плаща двойно по-висока цена за ваксините.

Имунологът посочи, че рискът от възникване на нови и по-опасни щамове на коронавируса е неизменен, с оглед на това, че става въпрос за заболяване, което засяга едновременно милиони хора, живеещи в различни социални и климатични условия.

„Има огромна вероятност да се появяват нови и нови варианти на вируса”, категоричен е доц. Шиваров.

„Все пак аз смятам, че трябва да заложим на оптимистичния вариант. Сегашният подход е правилен и се основава на много години проучвания и технически прогрес. Той дава шанс да се контролира инфекцията в обозримо бъдеще, тоест до края на лятото”.

Експертът обясни и защо ваксините срещу ковид-19 се поставят на две дози.

„Първата казва на имунната система: образувай антитела. Втората казва: нека част от тези клетки да останат живи и да работят по-дълго. Имунната система не може постоянно да образува дадени антитела. Това е неизгодно за организма. Той трябва да знае кои са важни. Целта на втората ваксинация, най-опростено обяснено, е тази. Има ваксини, които се поставят три пъти и те не се малко”.

Костадин Ангелов каза кога започва масовата ваксинация

По думите на доц. Шиваров въпросът дали да се използват всички налични дози и да се ваксинират двойно по-голям брой хора сега, зависи от това дали ще може да се гарантира, че ще има достатъчно ваксини и за втората доза. Евентуално забавяне, при условие, че все още има малко данни за имунния отговор, не може да е повече от няколко седмици.

Все още не е ясно колко дълго продължава имунитетът срещу ковид-19 след ваксиниране. Но при всички случаи, ако се постигне голям брой ваксинации, заболеваемостта от коронавирусната инфекция ще намалее, подчерта доц. Шиваров.
