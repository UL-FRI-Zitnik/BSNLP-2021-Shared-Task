038
bg
2020-06-03
http://www.fromtheweb.eu
ЕС влиза в глобалната надпревара за ваксина срещу коронавируса

ЕК ще търси сделки за споделяне на разходите с фармацевтични фирми за разработването ѝ срещу приоритетна продажба на дози за страните членки

Европейският съюз (ЕС) се стреми да се присъедини към глобалната надпревара за осигуряване на достъп до бъдещи коронавирусни ваксини, като търси сделки за споделяне на разходите за разработването им с фармацевтичните компании, пише Bloomberg.

Европейската комисия е поискала от 27-те правителства на блока мандат да преговаря с компаниите за предварителни договори и резервации за дози на обещаващи разработки, става ясно от вътрешна бележка, с която Bloomberg разполага.

Според плана ЕС ще търси съвместни обществени поръчки и ще предостави финансова подкрепа при условие, че страните членки на блока ще имат правото да купуват необходимите дози с предимство. Това ще изисква опростяване на някои регулаторни процедури между държавите членки на ЕС, като например изискванията за етикетиране, посочва изпълнителната служба на ЕС.

В Европа се засилват опасенията, че регионът ще изостане от САЩ или Китай при получаването на доставки на успешна ваксина.

В докладната записка Европейската комисия предупреждава, че този ход е необходим, след като САЩ постигнаха подобни споразумения. Сред тях са 1,2-та милиарда долара за AstraZeneca Plc, за да произведе ваксината на Оксфордския университет.

Комисията вече осигури финансиране за разработване и производство на ваксини на няколко компании.

ЕС явно обаче е решил да подражава на Американския орган за напреднали изследвания и развитие на биомедицинските науки, който „финансира различни проекти, дори преди да се докаже, че всеки от тях работи, с надеждата да има два или трима успешни проекта, които да позволят бързо разпространение на ваксиа сред гражданите на САЩ“, според меморандума от 25 май.

Предложението трябва да бъде обсъдено между представители на ЕК днес без да се очакват решения.

Говорителят на ЕК по здравните въпроси не е отговорил на запитванията на агенцията до публикуването на материала.
