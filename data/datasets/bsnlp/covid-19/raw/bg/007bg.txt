007
bg
2020-03-14
http://www.fromtheweb.eu
Бистричани викнаха полиция за прибрал се от Италия съселянин

Жители на дупнишкото село Бистрица са извикали полиция за скоро прибрал се от Италия свой съселянин. Мъжът не само не се самоизолирал, каквито са препоръките за всички прибиращи се от засегнатите от коронавирус държави, но и спокойно отишъл да пие едно малко в кръчмата. Появата му обаче бързо предизвикала остра реакция от присъстващите на място хора, които веднага сигнализирали кмета на Бистрица Кирил Огненски и се обадили на спешния телефон 112.

На пристигналите полицаи мъжът обяснил, че е бил проверен на границата и там било установено, че няма грипоподобни симптоми. Въпреки това той е качен в патрулката и транспортиран в дупнишката болница, където да му бъде взета кръвна проба.

Случаят, разиграл се вчера пред очите не само на посетителите на заведението, но и на майки с деца от близка площадка, възмути местните.

Както е известно, симптомите на коронавирус могат да се проявят в срок от 5-7 дни след заразяване, но човек може и да не покаже никакви признаци на заболяването. Именно затова е важно пристигналите от заразени райони, които нямат симптоми на грип, да се изолират в домашна среда за срок от 14 дни.

Прибралите се от чужбина със симптоми на грип биват настанявани в уреденото за тази цел отделение на общинската болница в Дупница, където също са под карантина и биват лекувани.
