115
bg
2020-04-30
http://www.fromtheweb.eu
Ще се забави ли разпространението на коронавируса през лятото?Учените прогнозират, че Covid-19 ще намалее временно през лятото, ще се засили през есента и ще достигне пик следващата зима

Ще забави ли лятното време вируса, причиняващ Covid-19 по подобие на много други вируси, които причиняват грип, настинки и пневмония? Отговор на този въпрос търси ново проучване на учени от Университета в Кънектикът.

Ранните лабораторни изследвания предполагат, че Covid-19 отслабва при по-високи температури, влажност и ултравиолетова светлина.  Учените установяват, че от всички тях ултравиолетовата светлина е най-силно свързана с по-ниските темпове на разпространение на вируса. Въпреки това авторите предупреждават, че силата на слънцето може и да не е достатъчна, за да заличи патогена или да ни предпази от втора вълна на пандемия през есента.

Те прогнозират, че Covid-19 ще намалее временно през лятото, ще се засили отново през есента и ще достигне пик следващата зима. Но добавят, че несигурността около тези прогнози остава висока и вероятността за увеличаване на случаите през цялото лято остава голяма при липса на контрол.

Остава неизвестно дали лятното време ще намали продължаващото му разпространение, като облекчи натовареността на болниците и осигури време за разработване на ваксина, посочват учените. Авторите заключават, че ще са необходими сериозни ограничителни мерки, въпреки сезонните тенденции.

Друго проучване на Дирекцията по наука и технологии на министерството на вътрешната сигурност на САЩ, цитирано миналата седмица на брифинг в Белия дом, твърди, че новият коронавирус изглежда отслабва бързо под въздействието на слънчевата светлина, горещината и влажността. Като най-силно му влияе пряката слънчева светлина. Учените заключиха, че през топлите летни месеци може драстично да намалее броят на коронавирусните инфекции и смъртните случаи, но също предупредиха, че би било "безотговорно" да се заключи, че лятното време ще убие вируса.

Междувременно пред дни австралийска лекарка препоръча слънчеви бани като профилактика срещу новия коронавирус. 10 минути на слънце са достатъчни, тъй като ниските нива на вит. D правят хората по-уязвими на инфекции. "Сега повече от когато и да било не е добре човек да е с дефицит на вит. D", каза д-р Рейчъл Нийл пред The ​​Australian.
