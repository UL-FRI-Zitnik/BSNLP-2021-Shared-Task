026
bg
2020-04-21
http://www.fromtheweb.eu
Facebook забранява публикациите за протести срещу мерките заради Covid-19

Десетки протести срещу наложените от правителствата блокади се организират в САЩ

Facebook забранява публикациите и групите, които промотират протестите срещу блокадите, несъобразени с правителствените директиви. Това се случва в момент, в който организаторите на тези събития се опитват да набират нови последователи в социалната мрежа, пише Wall Street Journal.

Десетки протести се състояха в последните дни, а участниците в тях недоволстват от наложените рестрикции за излизанията, като настояват правителствата да позволят повече свобода за връщане към нормалните активности, докато пандемията от коронавируса отслабва. Повечето събития бяха сравнително малки, но привлякоха голямо внимание в социалните мрежи, а дебатите за това как и кога да бъдат отворени отново икономиката стават все по-политизирани.

Групи във Facebook, някои от които с хиляди членове, а някои ползващи почти идентичен език в описанията си, се появиха в САЩ, в щати като Мичиган, Минесота и Пенсилвания. В това дигитално пространство групите изразяват притесненията си за това, което определят като все по-рестриктивни заповеди, наложени от щатските власти.

Забраната на Facebook не е насочена конкретно към публикации за организиране на протести срещу блокадите. Компанията твърди, че по-скоро забранява съдържание, което рекламира събиранията на едно място на много хора и не следва правителствените насоки. Говорителка на социалната мрежа твърди, че също така се свалят твърденията, които имат за цел да обезкуражат хората за лечението на коронавируса или обясняват, че не са нужни предпазни мерки срещу разпространението му.

Facebook е премахнала съдържание, свързано с протести срещу блокадите, които са планирани в Калифорния, Ню Джърси и Небраска.
