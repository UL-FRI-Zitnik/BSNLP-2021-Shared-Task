080
bg
2020-12-27
http://www.fromtheweb.eu
Министърът на здравеопазването е първият българин, ваксиниран срещу коронавирус

Започва ваксинация на медицинския персонал във ВМА-София, Пловдив и Бургас

Министърът на здравеопазването Костадин Ангелов е първият българин, ваксиниран срещу коронавирус.

Ваксинацията на министъра беше извършена в столичната болница „Св. Анна“ (Окръжна болница).

Ваксината бе поставена и на д-р Рада Прокопова, началник на Отделението по кардиология към Клиниката по вътрешни болести и ръководител на COVID отделенията в лечебното заведение, както и на Ани Кирова, медицинска сестра в Клиниката по анестезиология и интензивно лечение, съобщава Dnes.bg.

Министърът коментира след поставянето на ваксината, че няма търпение да се види с баща си без да се притеснява, че може да го зарази с коронавирус.

Сред първите ваксинирани ще са и медиците от Военномедицинска академия – София (ВМА). Първият ваксиниран в лечебното заведение беше ген.-майор Венцислав Мутафчийски, който е и председател на щаба да борба с коронавируса.

Мутафчийски уточни, цитиран от Фокус, че днес ще бъдат ваксинирани 80 души от медицинския състав на болницата.

„Убедени сме, че всеки трябва да се ваксинира, за да се спре пандемията“, коментира той.

Днес ще бъдат ваксинирани и 163 медицински лица от 12-те болници в Пловдив. През следващите 4 дни се предвижда ваксинирането на още 440 медици, като общо те ще са над 600 души.

Започва ваксинацията за коронаверус и в Бургас, като днес ще бъде поставена ваксината на медиците от Комплексния онкологичен център в града.

Днес започва ваксинацията за коронавирус в целия ЕС с първата сертифицирана в блока ваксина - тази на Pfizer/BionTech.
