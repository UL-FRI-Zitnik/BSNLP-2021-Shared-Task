013
bg
2020-12-14
http://www.fromtheweb.eu
Интересна подробност за новата ваксина долетя от Пловдив

Спад на заболеваемостта от Ковид-19 за последните две седмици в Пловдив и областта отчитат от РЗИ. Към днешна дата  тя е 549.2 на 100 хиляди души.  Данните бяха съобщени и коментирани на проведения днес Медицински щаб при областния управител, на който бе обсъдена епидемичната обстановка и организацията  за предстоящото имунизиране срещу коронавирус. 

На заседанието присъстваха директорът на РЗИ д-р Ваня Танчева и проф. д-р Мариана Мурджева. По предложение на Дани Каназирева от днес в Медицинския щаб влиза и проф. Мурджева.

"В предстоящите дни коректната и достоверна информация е много важна, защото всеки един трябва да вземе решение за себе си. Ще разчитам за това, изключително много на безспорния професионален потенциал на всеки един член на Медицинския щаб", заяви областният управител. 

По време на заседанието д-р Танчева съобщи, че за област Пловдив желаещи за ваксинация са 3682 медицински специалисти от подлежащи 12 695, което представлява 29%. Най-голям е интересът в доболничната помощ – близо 50 на сто от специалистите и джипита са изявили желание да бъдат имунизирани. 

Д-р Танчева уточни, че това са първоначални данни и те могат да бъдат актуализирани в процеса на подготовката на изпълнение на първата фаза от Плана за ваксиниране. Тя допълни, че вече има изготвени списъци по лечебните заведения в болничната и извънболничната помощ  и се работи по самата организация за ваксинирането на приоритетните групи.

Проф. Мурджева допълни, че след като пристигне първата доставка на дози от ваксината, разработена от "Пфайзер" и "Бионтех", ще започне и имунизирането на желаещите лекари, зъболекари, специалисти по здравни грижи, фармацевти и други, работещи в системата.

"За тази ваксина има достатъчно добре установени данни, че провокира както създаването на антитела, така и създаването на имунни клетки. Нещо повече - знае се точно кои са тези клетки“, обясни проф. Мурджева.

По думите й единственият начин да се спре епидемията е ваксинирането, защото когато имунната ни система е вече подготвена - при следваща  среща с този вирус,  ще го неутрализира.

"Това е така нареченият вторичен имунитет, който е смисълът на всички ваксини. Човечеството познава много такива ваксинации и епидемии, които са потушени благодарение на ваксинациите – вариолата изчезна, масовата ваксинация доведе до рязко и драстично снижаване на полиомиелита, дифтерията и коклюшът – в пъти намалени като заболеваемост. Морбили и паротитът – също са намалели, туберкулозата и тя. Мога да дам още много примери – хепатит "В“, коментира проф. Мурджева и заяви, че лично тя ще се имунизира. Подобна заявка направиха  членовете на Медицинския щаб и областният управител. 

Началникът на ВМА- Пловдив проф. Ангел Гозманов съобщи, че в болницата е създадена необходимата организация за съхранение на ваксината и за имунизирането на работещите медици, а в последващ етап и на желаещите от военния състав. 

Според лекарите, членове на МЩ, въпреки отчетения спад на положителните проби не бива да се успокояваме и всички трябва да спазваме противоепидемичните мерки.

Директорите на двете университетски болници "Свети Георги“ и "Каспела“ – проф. Карен Джамбазов и проф. Илиан Дойков уточниха, че се увеличават тежките случаи, като при много от хоспитализираните се налага кислородна терапия, а най-тежките от тях стигат и до интубиране. 

Д-р Иван Стойнов коментира, че от началото на декември  се наблюдава известно намаляване и на натиска върху Спешна помощ. Положителен ефект за това има както системата за онлайн проследяване на свободните легла в ковид отделенията, така и заделените легла само за пациенти, хоспитализирани от линейките на Спешна помощ. В резултат на това вече няма случаи на върнати линейки или на такива, които да се препращат от болница в болница.
