075
bg
2020-11-04
http://www.fromtheweb.eu
България отчита рекордните 4041 нови случая на Covid-19 за 24 часа

Делът на положителните тестове бележи ръст и от 30,68 на сто вече е цели 36,51%

Броят на новите случаи на коронавирус отбелязва пореден негативен рекорд и надмина бройката от 4000 за денонощие. За 3 ноември откритите случаи са 4041, с цели 1614 повече от регистрираните ден по-рано 2427. Осъществени са повече тестове - 11 066 спрямо 7910 ден по-рано. Но делът на положителните тестове бележи ръст и от 30,68 на сто вече е цели 36,51%.

Така общо потвърдените случаи на коронавирус в България са 60 537 при осъществени  общо 746 392 PCR теста.

Активните случаи също растат и вече са 37 581, което е рекордно увеличение с цели 3471. Приетите в болници логично също се увеличават, като броят им вече достига 2 922 (увеличение с 81).

30 пациента повече за последните 24 часа са приети в интензивно отделение  и броят им вече е 210. Оздравели за последното денонощие са  507 души и така общият им брой достига 21 544.

Има негативен рекорд и за починалите - цели 63 пациента са загубили битката за животите си.  Така жертвите у нас вече са 1412. 

По света

Междувременно Световната здравна организация (СЗО) съобщи за рекордните за 7-дневен период над 3,3 милиона нови случаи на коронавирус през последната седмица, предаде ТАСС, цитирана от БТА.  

Досегашният рекорд от повече от 2,8 милиона новозаразени датираше от 19-25 октомври. През последната седмица са починали над 45 хиляди заразени - с 9 хиляди повече отколкото през предходната. 

Общият брой на регистрираните заразени по света към 1 ноември е около 46 милиона. 1,2 милиона от тях са починали, сочат данните на СЗО, цитирани от ТАСС. 

САЩ са най-тежко засегнатата от пандемията държава, с най-много заразени и починали, съответно повече от 9,4 милиона и над 230 хиляди, отбелязва Ройтерс. 

Броят на смъртните случаи в Бразилия надхвърли 160 хиляди.  Страната е на второ място в мрачната статистика. Темповете на разпространение на коронавируса в Бразилия обаче се забавят.

Бразилските власти съобщиха за над 11 800 нови заразени и 243 починали през последното денонощие. Общият брой на случаите в страната надхвърли 5,566 милиона. Мегаполисът Рио де Жанейро отвори отново своите плажове и продължава да отменя ограниченията във връзка с коронавируса, предаде ДПА.

Епидемичната ситуация е под контрол и вероятността за втора вълна е малка, увери кметът Марсело Кривела.

До момента в Рио де Жанейро са регистрирани повече от 119 хиляди заразени, над 12 хиляди от които са починали, отбелязва DPA.  

854 души са починали от Covid-19 за изминалите 24 часа във Франция - най-големият брой за едно денонощие от 15 април, предаде Ройтерс, като се позова на здравните власти.

Пациентите с коронавирус в болниците в страната са се увеличили с повече от 1000 за пети път през последните девет дни. Броят на новозаразените във вторник е над 36 хиляди - далеч под регистрирания в понеделник рекорд от повече от 52 хиляди. 

Случаите на коронавирус във Франция са над 1,5 милиона. Страната е на седмо място в света по брой починали - повече от 38 200, отбелязва Ройтерс.

Великобритания съобщи за 397 смъртни случая от Ковид-19 - най-много от 27 май. Общият брой на починалите в страната, която е на първо място в черната статистика в Европа, достигна 47 250. Правителството съобщи за малко повече от 20 хиляди нови заразени през последното денонощие - в унисон с равнището през последните дни. Общият брой на случаите на коронавирус във Великобритания надхвърли 1 милион и 70 хиляди.
