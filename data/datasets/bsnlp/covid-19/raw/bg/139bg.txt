139
bg
2020-03-24
http://www.fromtheweb.eu
СЗО: Пандемията се ускорява Тедрос Аданом Гебрейесус призова страните към още по-агресивна и целенасочена борба с вируса

Пандемията от COVID-19 се ускорява, а броят на смъртните случаи по света продължава да нараства, но все още е възможно да се промени траекторията, като се продължи борбата с вируса.

Това предупреди в понеделник по време на виртуален брифинг генералният директор на Световната здравна организация Тедрос Аданом Гебрейесус, цитиран от световните агенции. 

Гебрейесус посочи, че COVID-19 е далеч от затихването и призова държавите да действат докато все още е възможно да променят траекторията на пандемията.

„Бяха нужни 67 дни от първия докладван случай, за да достигнем първите 100 000, 11 дни за вторите 100 000 и само 4 дни за третите 100 000 случаи“, каза той.

 „Не сме безпомощни свидетели на това. Можем да променим траекторията на тази пандемия”, изрази увереност Гебрейесус.

Той призова да се засилят действията и даде пример с футбола: „Не можете да спечелите футболен мач само като се защитавате. Трябва и да атакувате”, каза д-р Тедрос.

„Физическото дистанциране може да купи време чрез забавяне на разпространението, но това са защитни мерки, които няма да ни помогнат да спечелим борбата”, предупреди още той.

„За да спечелим, трябва да атакуваме вируса с агресивна и целенасочена тактика”, каза Гебрейесус, като отново призова за тестване на всеки подозиран случай, изолиране и грижа за всеки потвърден случай и проследяване и карантиране на всички контактни лица.

Въпреки че призова да се продължи борбата, генералният директор на СЗО призна, че редица държави не могат да предприемат по-агресивни мерки поради липса на ресурси и достъп до тестове.

Тедрос отново отбеляза, че понастоящем няма лечение, за което е доказано, че е ефективно срещу COVID-19 и предупреди срещу употребата на лекарства, за които не е показано, че действат срещу болестта.
