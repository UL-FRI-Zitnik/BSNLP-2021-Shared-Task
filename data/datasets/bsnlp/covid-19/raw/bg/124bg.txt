124
bg
2020-04-10
http://www.fromtheweb.eu
Covid-19 може да се реактивира при излекувани пациенти?116 излекувани пациенти в Южна Корея с повторно положителни тестове поставят много въпроси относно коронавируса

Южна Корея отчаяно се опитва да разбере, защо множество излекувани от Covid-19 пациенти дават отново положителни тестове за болестта само няколко дни по-късно, пише Financial Times.

Корейските центрове за контрол и превенция на заболяванията изпратиха тази седмица екип в Тегу, четвъртият по големина град в страната, който стана епицентър на заразата от Covid-19, за да проучат защо 116 излекувани пациенти в града са дали повторно положителни тестове. Резултатите се очаква да бъдат огласени следващата седмица. Здравните власти обаче не вярват, че те са се заразили отново или че са останали заразни, отбелязва FT.

Bloomberg цитира Корейските центрове за контрол и превенция на заболяванията, според които коронавирусът може да се „активира повторно“ при хора, излекувани от болестта.

Възможно е вместо да са се заразили наново, вирусът да се е активирал отново при тези хора, тъй като са дали положителен тест малко след освобождаването им от карантина, заявява Йонг Юн Кьонг, генерален директор на Корейските центрове за контрол и превенция на заболяванията, цитиран от Bloomberg.

„Придаваме по-голяма тежест на реактивацията като възможна причина и провеждаме цялостно проучване за това. Имало е много случаи, когато по време на лечението пациентът един ден дава отрицателен тест, а друг ден - положителен”, посочва Йонг.

"Счита се, че пациентът е напълно излекуван, когато два теста, направени в интервал от 24 часа, показват отрицателни резултати. Фактът, че някои от тях дават отново положителни тестове в кратък период от време, означава, че може би вируъст се задържа по-дълго, отколкото предполагахме", отбелязва пред FT говорител на здравното министерство на страната.

Изненадващите положителни тестове се появяват от два дни до две седмици, след като пациентите излизат от карантина. Някои има симптоми като температура и респираторни затруднения, докато други са асимпточатични, твърдят властите пред FT.

Според Йером Ким, имунолог и генерален директор на Международния институт по ваксините, експертите все още нямат ясно разбиране по отношение на Covid-19 и верояттно има нужда здравните власти да променят оценката си по отношение на възстановяването на пациентите.

Случаите в Южна Корея показват също, че властите трябва да са готови за нова вълна на епидемията въпреки низходящата тенденция при новозаразените в страната.

През последните два месеца Южна Корея успя да удържи заразата. В петък (10 април) властите в страната съобщиха за 27 нови случая на заразени - най-ниският брой от повече от месец, пише FT.

Страхът от повторна инфекция при излекувани пациенти нараства и в Китай. Там също има сигнали за хора, които повторно дават положителен тест, и дори умират, след като са били видимо излекувани и изписани от болницата, отбелязва Bloomberg. Все още не е ясно защо се случва това, въпреки че според някои проблемът може да се крие в несъответствия в резултатите от тестовете.
