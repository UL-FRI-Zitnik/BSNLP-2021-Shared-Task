104
bg
2020-07-07
http://www.fromtheweb.eu
Намалява и увереността, че скоро ще се върнем в пълнота към живота от преди

С ръста на тестване и на положителни проби за коронавирус тревогата сред българите отново започва да расте, но няма предразположение за затягане на мерките. Обществото по-скоро разчита на личната отговорност и на трезвата преценка за заплахата. Работата на властта продължава да се оценява по-скоро високо, но за няколко седмици е намаляло усещането, че заплахата е под контрол. Заедно с това намалява и увереността, че скоро ще се върнем в пълнота към живота от преди. Това сочи ново проучване на "Галъп интернешънъл", проведено между 25 и 27 юни сред 820 пълнолетни българи.

След като постоянно спадаше след пика си от април, сега тревогата в обществото ни по повод коронавируса отново расте. Преди седмици 51% се страхуваха, че те или член на семейството им могат да се заразят с коронавируса. Сега този дял е 60%. Тези, които не се боят, са 39%, а в началото на месеца бяха 48%.

В началото на юни 72% смятаха, че вирусът у нас вече е под контрол, докато сега този дял е само 38%. Промяната е очевидна и се дължи на ръста на регистрираните случаи. Заедно с тази промяна намалява и увереността, че до края на годината ще има пълно връщане към нормалния живот. Сега в това вярват 40%, а седмици по-рано бяха 61%. Реципрочно, расте делът на онези, които не вярват, че до края на годината ще се върнем към нормалността в пълна степен.

Опасенията явно растат, но не се виждат признаци на паника. Тревогата остава далеч от пиковите си стойности, достигнати през април. Очевидно, обществото вече гледа на вируса с по-различни очи в сравнение с периода около началото на кризата. 

Въпреки по-тревожната ситуация, мнозинство от 61% е против ново затягане на мерките. 38% са на обратното мнение. Малцина остават тези, които не могат да преценят.

Явно надделява нежеланието за нови ограничения. Вероятно и заради тази своя позиция, засега правителството удържа по-скоро положителните оценки, макар също да страда от ерозия на симпатията. Сега 59% смятат, че правителството се справя добре, а 39% са на обратното мнение.

Две трети от запитаните твърдят, че и сега сами спазват ограничения. 28% казват, че вече не спазват, а има и 6%, които твърдят, че никога не са спазвали.

Убеждението, че заплахата е преувеличена остава на нивата, регистрирани наскоро – 59%. Делът е сравнително висок на фона на данните за други държави по света.
