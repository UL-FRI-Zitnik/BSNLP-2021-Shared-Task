109
bg
2020-05-28
http://www.fromtheweb.eu
Жертвите на коронавируса в САЩ надхвърлиха 100 000Заболяването е убило повече хора, отколкото войните в Ирак, Виетнам и Корея взети заедно

Жертвите на новия коронавирус в САЩ надхвърлиха 100 000 души, показват данни на „Ройтерс“. С намаляването на дневната бройка на смъртните случаи в страната бизнесите постепенно отварят врати, а американците се завръщат към нормален живот след повече от 2 месеца карантина, пише агенцията.

През месец май средно по 1400 американци са умирали от новия коронавирус ежедневно, което е намаляване спрямо пика от 2000 през април. За около 3 месеца са починали повече американски граждани, отколкото във войните в Корея, Виетнам и Ирак (2003-2011 г.) взети заедно.

Новият респираторен вирус е убил повече хора, отколкото епидемията от СПИН за периода 1981-1989 г. и е много по-смъртоносен спрямо сезонния грип от десетилетия насам. Последният път, когато сезонният грип е убил толкова много хора в САЩ е през 1975/58 г., когато заболяването взима 116 000 жертви.

От 20-те най-силно засегнати държави от заболяването по смъртни случаи на глава от населението САЩ е 8-а държава с 3 смъртни случая на 10 000 души. Първа е Белгия с 8/10 000, следвана от Испания, Великобритания и Италия, по данни на „Ройтерс“.
