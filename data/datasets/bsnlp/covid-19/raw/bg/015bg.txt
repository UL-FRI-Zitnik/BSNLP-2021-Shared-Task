015
bg
2021-01-05
http://www.fromtheweb.eu
Ръст на новите случаи на COVID-19 у нас, но при повече тестове

Излекуваните отново са повече от новозаразените

Ръст и като абсолютно число, и като процент бележат новите случаи на коронавирус у нас. За последното денонощие са отчетени 1 029 новозаразени, т.е. цели 858 повече на дневна база (вчера сутринта бяха 171). Направени са обаче и повече тестове - 10 774 теста, т.е. 8 114 повече от изследваните вчера 2 660 души, сочат данните в Единния информационен портал.

По този начин процентът на положителни проби скача от 6,42% вчера до 9,55% днес.

Направени са 5 339 антигенни теста, от които положителни са 504 т.е. 9,43%. За сравнение, вчера сутринта процентът на положителни проби при антигенните тестове беше 11,72% - 99 положителни при направени 844 теста.

PCR тестовете са 5 435, като положителните са 525 - 9,65%, докато процентът през предходния ден беше доста по-нисък - 3,96% или 72 положителни от направени 1 816 PCR теста.

204 080 е общият брой на потвърдените случаи на коронавирус в страната ни. Активните случаи отново намаляват, вече са 71 621. 

Общият брой на направените тестове е 1 173 704.

Смъртните случаи за денонощието са 157, със 123 повече спрямо отчетените вчера 34 починали. А общо от началото на пандемията 7 835 са загубили живота си заради COVID-19.

Излекувани са oбщо 124 624 души, от които 2 213 през последното денонощие.

Хоспитализираните пациенти с коронавирус са 4 405, намалява броят на настанените в интензивни отделения - 411, което е с 42 по-малко на дневна база.

8 975 медицински лица са сред официалните случаи на коронавирус, т.е. при тях има ръст от 42 нови случая. 

Под карантина са 16 856 души.

Най-много заразени отново са открити в София-град - 178. Следва Варна със 102 и Пловдив с 94. Няма област без нови случаи, като най-малко те са в Търговище - 1, а във Видин и Смолян са отчетени по 4 нови случая.

Започва разпределението на ваксините към РЗИ-тата  в по-малките населени места и болниците, след като вчера на Летище София пристигнаха новите количества от препарата на Pfizer, съобщава NOVA.

Министърът на здравеопазването проф. Костадин Ангелов увери, че до две седмици ще приключи първата фаза от имунизационната кампания, която обхваща медиците. 

По същото време трябва да започне и вторият етап, в който попадат педагозите и домовете за стари хора.
