040
bg
2020-07-16
http://www.fromtheweb.eu
НАП проверява медицинските лаборатории за неиздаване на фискални бонове

Подадени са множество сигнали от граждани

Инспектори на Националната агенция за приходите (НАП) започват поредица от открити наблюдения и контролни покупки в лицензираните медицински лаборатории, които извършват тестове за COVID-19.

Причина за това са множество сигнали, подадени от граждани през последните дни, за неиздаване на фискални бонове при заплащане на изследванията, съобщават от приходната агенция.

От НАП са информирали ръководителите на лабораториите за увеличаването на сигналите и ангажиментите им да отчитат продажбите с фискални бонове, както и за предвидените в законодателството санкции. 

В последните няколко дни напливът към частните лаборатории е голям, след като Гърция въведе изискване за предоставяне на отрицателен резултат от PCR тест за коронавирус, считано от 06.00 ч. на 14 юли 2020 г.По информация на българското посолство в Атина тестът трябва да е направен не по-рано от 72 часа преди пристигането на границата.

Продължава да е в сила задължителното изискване всички пристигащи в страната да са попълнили формуляр за локализиране на пътници (PLF) в срок от най-малко 24 часа преди влизането им в Гърция.

Списък с лицензираните български лаборатории, чийто тестове за COVID-19 ще бъдат признавани от гръцката страна е публикуван на сайта на здравното министерство.
