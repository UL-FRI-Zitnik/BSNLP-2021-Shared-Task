154
bg
2021-01-05
http://www.fromtheweb.eu
Училищата остават затворени, ограничава се свободата на придвижване: в борбата срещу коронавируса Германия въвежда още по-строги мерки. Засега до 31 януари.

Нови ограничения ще има в Германия в борбата срещу разпространяването на коронавируса. Това стана ясно след днешната среща на канцлерката Ангела Меркел с министър-председателите на 16-те федерални провинции. От определено равнище на разпространение нагоре ще бъдат въвеждани ограничения в придвижването на хората. В момента мярката засяга 67 окръзи и общини, много от които са в провинциите Саксония и Тюрингия. Върху частните контакти между хората също ще бъдат наложени общи ограничения, които ще важат засега до 31 януари - заедно с досегашните.

До 31 януари остава в сила решението да бъдат затворени обектите за обществено хранене, за прекарване на свободното време и за културни събития, както и търговските обекти, които влизат в съответния списък.

Новите ограничения на свободното придвижване ще засегнат онези окръзи и общини, където за едноседмичен период са регистрирани над 200 новозаразени на 100 000 души население. Там ще важи правилото, че никой няма право "без основателна причина" да се отдалечава на повече от 15 километра от местоживеенето си. Изрично се посочва, еднодневните туристически излети не се смятат за "основателна причина".

Колкото до частните контакти, в засегнатите окръзи и общини отделният човек ще може да се среща само с още едно лице, което не принадлежи към домакинството. Допустимо остава събирането на членовете на семейството от едно домакинство.
