087
bg
2020-12-15
http://www.fromtheweb.eu
Откриха нов щам на коронавируса в Англия Той се разпространява по-бързо от предходния вариант

Нов вариант на коронавируса, причиняващ Covid-19, бе открит в Англия. По данни на правителството на Острова той се разпространява по-бързо и успешно, на което се дължи и големият брой на заразени в южната част на страната. Министърът на здравеопазването на Великобритания Мат Ханкок заяви, че над 60 местни управи са докладвали инфекции, породени от новия щам. Ханкок допълни още, че СЗО е уведомена за новия щам и британски учени провеждат задълбочени изследвания. До момента няма данни, че щамът причинява по-сериозни симптоми или че е устойчив на новата ваксина.

През изминалата седмица се наблюдава драстичен ръст на заразените в Лондон, Кент и части от Есекс и Хертфордшир. 

„Идентифицирахме над хиляда заразени с новия щам, най-вече в южната част на Англия. Не сме сигурни дали големият брой на заразени се дължи на новия вариант на вируса, но е сигурно, че трябва да предприемем незабавни мерки“, коментира Ханкок в изявление пред парламента.

Промените са главно в шипчестия протеин на вируса, който му помага да инфектира клетки и който е в основата на ваксината против Covid-19.
