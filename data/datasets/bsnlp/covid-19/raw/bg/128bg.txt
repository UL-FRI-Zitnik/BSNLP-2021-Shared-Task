128
bg
2020-01-08
http://www.fromtheweb.eu
СЗО обяви, че ще подкрепи всяко национално решение за носене на маскиОрганизацията остава с непроменена позиция по отношение на маските, но потвърди, че те ограничават разпространението на вируса

Въпреки че Световната здравна организация (СЗО) не е променила позицията си дали хората масово трябва да носят предпазни по време на пандемията от коронавирус, тя ще подкрепи отделните държави в изготвянето на собствени национални препоръки относно употребата им.

"Със сигурност масовото използване на маски - както домашно изработени, така и други текстилни покрития, могат да помогнат за всеобщ отговор на това заболяване. Ще подкрепим правителствата при вземането на тези решения въз основа на ситуацията, в която се намират по отношение на разпространението", заяви д-р Майк Райън, изпълнителен директор на програмата на СЗО за извънредни ситуации в здравеопазването по време на медиен брифинг в Женева в петък, 3 април. 

"Трябва да запазим медицинските хирургически респираторни маски за нашите работници на фронтовата линия, но идеята да се ползват респираторни покрития или покрития за уста за възпиране на кашляне и кихане само по себе си не е лоша идея", каза д-р Майк Райън

Райън каза, че носенето на маска на публично място не защитава непременно лицето, което я ползва, а по-скоро помага да се ограничи вероятността този човек да зарази други хора, ако е болен.  Той уточни, че това не би отменило нуждата от редовно миене на ръцете и спазване на социална дистанция.

В началото на епидемията в Европа минувачите почти не носеха предпазни маски, но с ускоряването на темпото на зараза по улиците на европейските градове се появиха много повече хора с медицински или домашно изработени маски. Някои страни направиха още една стъпка напред в тази насока, като обявиха носенето на маски задължително на обществените места.

Такъв е случаят със Словения, Чехия и с Австрия. Към тях вчера, 3 април, се присъедини и Турция. Турският президент Реджеп Ердоган обяви по-строги мерки за борба с разпространението на коронавирус, сред които е и задължителното носене на маска в супермаркетите, пазарите и на работните места.

Въпреки че научните изследвания за маските са непълни, медиците смятат, че носенето им позволява да се спрат капчиците при кашляне и кихане, които могат да заразят другите. 

 В България носенето на маска също беше обявено за задължително със заповед на здравния министър, но само за няколко часа. Заповедтта беше отдеглена заради липсата на консенсус в обществото. 

Междувременно ново проучване, публикувано в американското списание Nature Medicine, твърди, че обикновените хирургически маски значително забавят, но не спират разпространението на коронавируса.

Международен екип медици под ръководството на Бенджамин Коулинг, специалист от Центъра на СЗО по контрол на разпространението на епидемията в Хонконг, изучил как вирусите на грипа и различните коронавируси се разпространяват по въздушно-капков път.

За целта учените изследвали група от 250 доброволци с белодробни инфекции. Половината от тях си сложили хирургически маски и дишали в специален апарат, улавящ капките влага и аерозолните частици. Другата група дишала без маски. И в двата случая вирусът бил предаден, но при хората с маски се констатирало известно забавяне.
