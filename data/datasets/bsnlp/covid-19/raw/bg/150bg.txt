150
bg
2020-03-15
http://www.fromtheweb.eu
Дават по още 1000 лв. на медицинските лица, борещи се с коронавирусаПрезидентът Радев призова правителството да предложи механизми за подпомагане на най-засегнатите от ограничителните мерки

"За да защитим лекарите, медицинските сестри, санитарите, лаборантите и всички, които се борят на първа линия срещу коронавуриса - ще им осигурим допълнителни 1000 лв. към месечното възнаграждение". Това заяви премиерът Бойко Борисов след среща при президента, на която участва и председателят на Националния оперативен щаб генерал-майор проф. д-р Венцислав Мутафчийски.

"Да не се поддаваме на паниката", призова президентът Румен Радев. "Институциите работят във форсмажор и трябва да проявим разбиране към усилията им", посочи държавният глава.

„България и светът преминават през тежко изпитание. То налага пълна мобилизация на материалните ресурси и моралните сили на обществото. Епидемията ще подложи на изпитание здравната системи и социалните системи на държавата", отбеляза Радев.

Президентът посочи, че ограничителните мерки, въведени с извънредното положение, са нужни и трябва да се спазват. "В интерес на всички ни е да изпълняваме стриктно ограничителните мерки и указанията на властите. Тези ограничителни мерки са изключително важни, те са животоспасяващи", подчерта Радев.

Той обаче отбеляза, че здравната криза поражда сътресения в икономиката и в социалната система. "Тя поставя на изпитание малкия и средния бизнес, работещите с малки деца и с възрастни родители, хората губят работа или са в неплатен отпуск“.

Затова Радев призова българското правителство трябва да предложи механизми за подпомагане на най-засегнатите от ограничителните мерки.

"Ще се опитаме и с европейско финансиране да увеличим прага на държавната помощ за всички хора, които излизат в болнични и за фалиралите търговци. От криза по-богат не се излиза. Учените още не могат да кажат колко време ще продължи епидемията. Затова трябва да сме внимателни. Някои хора използват създалата се ситуация за популизъм и призовават държавата само да дава. Приходите ни обаче идват от данъци и когато те не се плащат, няма да ни останат средства за заплати и пенсии", подчрета в отговор премиерът.
