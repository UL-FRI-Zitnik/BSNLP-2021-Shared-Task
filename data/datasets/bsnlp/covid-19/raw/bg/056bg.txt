056
bg
2020-12-12
http://www.fromtheweb.eu
Американците вече имат "проклетите ваксини" 

Американската агенция за контрол на храните и лекарствата (FDA) даде разрешение за използване на ваксината на Pfizer и BioNTech. Първите имунизации срещу коронавирус могат да бъдат направени още в следващите 24 часа.

Когато през ноември германската фармацевтична фирма BioNTech и американският ѝ партньор Pfizer подадоха документи в Агенцията за контрол на храните и лекарствата FDA, те станаха първите западните производители, които кандидатстват за спешно одобрение на разработената от тях ваксина в САЩ. Това одобрение беше очаквано, след като независима комисия по ваксинациите към FDA го препоръча още в четвъртък вечерта. Агенцията за контрол на храните и лекарствата информира още във вторник, че класифицира ваксината като безопасна и ефективна.

Одобрение под натиск?

Президентът на САЩ Доналд Тръмп обяви, че първите ваксинации ще бъдат направени "след по-малко от 24 часа". В обръщение, публикувано в Туитър, Тръмп сподели, че доставката на ваксината "до всеки щат" вече е започнала.

Тръмп представя резултата като успех на правителството си: САЩ били "първата държава в света", която произвежда доказано безопасна и ефективна ваксина. Тази информация обаче не отговаря на истината, тъй като препаратът се произвежда и извън САЩ, а и успехът не е постигнат съвсем без външна намеса. Твърди се, че Белият дом настоятелно призовавал шефа на FDA Стивън Хан да одобри ваксината и дори го е заплашвал с уволнение. 

Самият шеф на FDA опроверга информацията и направи изявление, в което обясни, че агенцията е била само "насърчена" да обработи бързо заявката на Pfizer и BioNTech. Според "Ню Йорк Таймс", одобрението така или иначе е трябвало да излезе половин ден по-късно. Самият Тръмп обаче вчера нарече FDA "голяма, стара, бавна костенурка" и настоя: "Дайте проклетите ваксини, д-р Хан!”.

Борбата с вируса продължава

САЩ е страната, която е най-силно засегната от коронавируса. В петък университетът "Джонс Хопкинс" отчете нов рекорд с почти 235 000 новозаразени в рамките денонощие, през което са починали почти 2600 души. В сряда броят на смъртните случаи за първи път надскочи 3000.

Бъдещият американски президент Джо Байдън определи големия брой жертви на коронавируса като "трагичен знак". "Това са повече смъртни случаи за един ден, отколкото сме имали на 11-и септември или в Пърл Харбър." Малко след победата си на изборите Байдън представи 100-дневен план за борба с пандемията. Част от плана включва осъществяването на поне 100 милиона имунизации в този период. 

Одобрението в ЕС още се очаква

Същевременно Канада, Мексико, Бахрейн и Саудитска Арабия, наред с други държави, дадоха зелена светлина на ваксината. Тестовете потвърждават, че така наречената mRNA-ваксина на Pfizer и BioNTech има ефективност от около 95 процента, както бяха обявили и производителите. 

Европейската агенция по лекарствата (Ema) още не е дала разрешение за ползване на ваксината. В началото на декември британският регулаторен орган за фармацевтични продукти издаде спешно одобрение на препарата на BioNTech и Pfizer. Така Великобритания стана първата държава в света, която вкара ваксината в експлоатация.
