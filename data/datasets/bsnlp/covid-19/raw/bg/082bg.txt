082
bg
2020-12-01
http://www.fromtheweb.eu
Кой беше първият пациент с коронавирус и как започна пандемията?

Няма ясното около произхода на Ковид-19, в Китай твърдят, че не е оттам

Преди около година в Ухан беше регистриран първият пациент с Ковид-19. И до днес не се знае почти нищо за него. Няма яснота и около произхода на коронавируса. Пекин междувременно твърди, че не е тръгнал от Китай, пише "Дойче веле".

В началото на януари тази година в многомилионния китайски град Ухан беше регистриран първият случай на ново мистериозно белодробно заболяване. За така наречения "нулев пациент" и до днес обаче не знаем почти нищо. Днес, близо година по-късно и след 1,5 милиона жертви на болестта в цял свят, Китай има своя собствена теория за произхода на новия вирус Sars-CoV-2 и причиняваната от него болест Ковид-19.

Така например във Facebook китайският "Народен вестник", който е рупор на Китайската комунистическа партия, написа преди няколко дни следното: "Всички налични доказателства сочат, че коронавирусът не е тръгнал от Ухан". Вирусът може и да е бил открит за първи път в този китайски град, но той не тръгва оттам, казва пред вестника един експерт.

Китай сочи към Индия и Италия

Подобно становище изрази още миналата пролет говорител на китайското външно министерство, който дори допусна, че американските военни са вкарали вируса в Китай. Междувременно говорителят използва по-умерена риторика и твърди, че "проследяването на корените на вируса е динамичен процес, включващ различни страни и региони".

Сега ново китайско изследване стига до извода, че първите случаи на Ковид-19 са били открити в Индия, а не в Ухан. Друго спорно проучване, тиражирано от държавните медии, пък посочва Италия като първоизточник на заразата.

Световната здравна организация (СЗО) определи всички тези твърдения като "високо спекулативни". Западни експерти са по-склонни да вярват, че по този начин Китай иска да излъска имиджа си и да отклони вниманието от сериозните пропуски, допуснати в началото.

Друга разпространявана в Китай версия за произхода на вируса е, че той е бил вкаран в страната със замразени вносни храни. В тази връзка контролът на вносните стоки впоследствие беше затегнат. Отново западни експерти обаче смятат за минимална опасността от предаване на вируса чрез дълбоко замразени храни. Или както посочва бременският вирусолог Андреас Дотцингер пред германската обществено-правна телевизия АРД: "Изключвам този вариант с над 90 процента сигурност".

Противоречиви данни за т.нар. "нулев пациент"

Същевременно международните проучвания за това откъде е тръгнала заразата се концентрират единствено върху китайския град Ухан. И до днес обаче остава неясно кой е бил първият заразен човек. В някои медийни публикации се посочват трима кандидати за "нулевия пациент": един 55-годишен мъж от китайската провинция Хубей, който се е заразил още в средата на ноември 2019 година; една продавачка на скариди на пазара в Ухан; друг мъж, който точно преди 1 година - на 1 декември 2019 - е проявил за първи път симптомите на заболяването.

Неясно остава също така как вирусът се е прехвърлил от животно, най-вероятно от прилеп, върху човека. Точно това се опитва да проучи международен екип от експерти по поръчение на СЗО, които интервюират първите пациенти и проучват щателно всички обстоятелства, свързани с пазара в Ухан - какво точно се е продавало на него при избухването на заразата и откъде е дошла стоката.  

Защо Пекин бави разследването?

Дотук Пекин не се е отнесъл сериозно към проучването на произхода на заразата от независими експерти. Първата подобна мисия на СЗО от миналия февруари не донесе почти нищо - още повече, че експертите изобщо не бяха допуснати до пазара в Ухан. От месец май СЗО се опитва да изпрати втора подобна мисия, а Пекин този път обеща да сътрудничи по-активно. Но и досега няма договорена дата, на която десетте участници в експертната група могат да пристигнат в Китай.
