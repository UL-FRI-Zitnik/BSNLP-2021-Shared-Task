078
bg
2020-12-31
http://www.fromtheweb.eu
Над 82,6 млн. души са регистрираните заразени с коронавирус от началото на пандемията

Починалите от Covid-19 по света са повече от 1,8 млн. души, показват данни на Франс прес

Над 82,676 млн. случая на коронавирус са били регистрирани по света от началото на пандемията. Повече от 1,806 млн. души са починали в следствие на инфекцията, съобщава агенция Франс прес, като цитира свое преброяване въз основа на официални информации към 11 ч. по Гринуич (13 ч. българско време).

Близо 51,918 млн. души от заразените с коронавируса вече са оздравели, предава БТА.

Регистрираният брой на случаите на коронавирус по света е само част от реалния, отбелязва Франс прес. Някои страни тестват само хора в тежко състояние, други отдават приоритет на проследяването на контактите, а голям брой бедни държави не са в състояние да правят достатъчно тестове.

Вчера са били регистрирани близо 680 хил. нови случаи, а общо 15 599 човека са починали. Най-много смъртни случаи през последното денонощие има в САЩ (3 927), следвани от Бразилия (1 194) и Мексико (1 052).

САЩ са най-тежко засегнатата от пандемията държава, с най-много заразени (малко под 20 млн. души) и починали (над 342 хил. души). Следват Бразилия (близо 194 хил. починали от почти 7,620 млн. заразени), Индия (близо 149 хил. починали от почти 10,267 млн. души заразени), Мексико (близо 125 хил. починали от почти 1,414 млн. заразени) и Италия (повече от 73 600 починали от над 2,083 млн. заразени).

Белгия е на първо място по брой смъртни случаи на 100 хиляди жители (168). Следват Словения (128), Босна (123), Италия (122) и Република Северна Македония (119).

По региони най-тежко засегнати е Европа (близо 569 хил. починали от над 26,3 млн. заразени). Следват Латинска Америка и Карибите (повече от 505 хил. починали от почти 15,5 млн. заразени) и Северна Америка (САЩ и Канада, с близо 358 хил. починали от над 20,3 млн. заразени).
