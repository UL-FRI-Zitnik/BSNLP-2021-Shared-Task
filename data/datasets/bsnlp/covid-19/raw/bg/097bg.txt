097
bg
2020-08-25
http://www.fromtheweb.eu
ООН: 120 млн. работни места в туризма застрашени заради коронавирусаЗагубите в туризма могат да достигнат 1.2 трлн. долара тази година

Заради коронакризата тази година в туристическата индустрия са застрашени 120 млн. работни места в цял свят. Затова предупреди в изявление генералният секретар на ООН Антониу Гутериш.

"Кризата е голям шок за развитите икономики, но за развиващите се страни става дума за извънредна ситуация, тъй като много от тези държави са силно зависими от туризма", посочва ръководителят на ООН.

По думите на Гутериш през първите пет месеца на тази година броят на чуждите туристи е намалял с 56%, като за цялата година спадът може да достигне 78%. Около 320 милиарда долара приходи за туризма бяха изгубени. Според ООН загубите могат да надхвърлят 900 милиарда долара и да достигнат дори 1.2 трлн. долара за годината.

"Жените, младите хора и неформално заетите в туризма са особено застрашени", отбелязва Сандра Карвао от Световната организация по туризъм към ООН (UNWTO). Тя призова за по-голямо сътрудничество между правителствата по въпросите, свързани с налаганите ограничения на пътуванията заради пандемията.
