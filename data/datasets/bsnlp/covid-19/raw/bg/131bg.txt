131
bg
2020-04-01
http://www.fromtheweb.eu
11 млн. души в Азия са заплашени от бедност заради коронавируса В най-лошия сценарий икономическият растеж на Китай ще „замръзне“, се казва в доклад на Световната банка

Поне 11 млн. души в Азия са заплашени от бедност заради пандемията от коронавирус, се твърди в нов доклад на Световната банка за икономиката на Източна Азиа и Тихоокеанския регион. Според най-лошия сценраий регионът може да преживее най-острия икономически спад от 2 десетилетия насам, като предизвика дълъг период на рецесия в голяма част от Азия.

Прогнозата за икономически растеж в региона е ревизирана до 2,1% за 2020. За сравнение в края на 2019 тя бе за ръст от 5,8%. Според най-лошия възможен сценарий ръстът на икономиката в региона ще падне до 0,5%.

За епицентъра на заболяването – Китай банката прогнозира забавяне на икономиката до 2,3%. В най-лошия случай ръстът на китайската икономика почти ще замръзне (0,1% ръст). За сравнение през 2019 прогнозата бе за ръст в размер на 6,1%.

Подобно намаление ще има огромни последици за глобалната икономика, Китай е втората по големина икономика в света и основен двигател на глобалния растеж, което означава, че всяко смущение в икономиката ѝ ще бъде усетено по целия свят.

Според доклада на СБ колко бързо и лесно ще се възстанови икономиката в региона зависи изцяло от това за колко време ще бъде овладяна пандемията. В тази връзка ранното диагностициране и проследяване са ключови мерки. Докладът посочва като примери в това отношение държави като Южна Корея и Сингапур, където ограничиха вируса ефективно, без да увреждат сериозно икономиките си. Успехът им се отдава на широкомащабно тестуване, проследяване на контактните лица и карантина. 

Тези държави имат предишен опит с епидемии като например ТОРС (Тежък остър респираторен синдром) през 2003 и са инвестирали в системи за наблюдение на заболяванията, както и такива за отговор при епидемии. Колкото по-скоро и други държави последват примера им, толкова по-скоро ще успеят да преминат през епидемията и да се възстановят, се посочва в документа.

Правителствата ще трябва да въведат редица мерки с цел да омекотят удара върху своите граждани и да предотвратят повишаването на бедността колкото е възможно повече. Тези мерки включват субсидии за болнични, наливане на ликвидност, за да могат малкия и средния бизнес да оцелеят, и осигуряване на храна за училищата или друг вид подкрепа за засегнатите учащи.

Освен това държавите трябва да работят заедно и да се подкрепят. Това означава глобалните търговски пътища да останат отворени, да се споделят наличности на ключови медицински консумативи и дори премахване на митата върху тях.

„Всички държави в Източна Азия, Тихия океан и отвъд трябва да разберат, че в допълнение към смели национални действия, най-ефективната ваксина срещу тази огромна заплаха е задълбочено международно сътрудничество“, се казва още в документа.
