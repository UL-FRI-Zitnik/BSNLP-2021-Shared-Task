122
bg
2020-04-14
http://www.fromtheweb.eu
СЗО: Ваксина срещу коронавируса ще има най-рано след годинаОчаква се СЗО да публикува списък с условия, които трябва да са налице, преди държавите да започнат да смекчават ограниченията

Броят на новите случаи на COVID-19 намалява в някои части на Европа, включително Италия и Испания, но огнищата все още нарастват във Великобритания и Турция, обявиха от Световната здравна организация във вторник.

„Като цяло 90 процента от случаите в света идват от Европа и САЩ, така че със сигурност все още не сме видели пика”, заяви говорителят на СЗО д-р Маргарет Харис на брифинг в Женева.

Очаква се по-късно през деня СЗО да публикува списък с шест условия, които трябва да са налице, преди държавите да започнат да разхлабват ограниченията, поясни Харис.

"Ваксина срещу коронавируса ще бъде създадена след не по-малко от 12 месеца", каза говорителят на СЗО в коментар на публикуван доклад за тестване на ваксини.

По-рано Reuters съобщи, че Китай е одобрил изпробването върху хора на три експериментални ваксини срещу новия коронавирус.

"Ние продължаваме да смятаме, че най-вероятно създаването на ваксина ще отнеме най-малко 12 месеца или дори по-дълго", каза Харис. По думите ѝ разработването на ваксина изисква както концептуални доказателства за нейната ефективност, така и доказателства за безопасността на пациентите.
