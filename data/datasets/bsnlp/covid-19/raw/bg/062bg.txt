062
bg
2020-11-27
http://www.fromtheweb.eu
Коронавирус: днес започват новите ограничения, очакват се опашки в моловете

Днес в България влизат в сила новите мерки за овладяване на коронавируса. Ето какво се променя от тази вечер:

Новите ограничения бяха обявени по-рано тази седмица и ще важат от днес, 27 ноември, до 21 декември. Затягането на мерките идва в отговор на високия брой нови зарази с коронавируса. А по смъртност от Ковид-19 България дори вече се нареди сред най-засегнатите страни в ЕС. Тук припомняме кои нови мерки важат от днес вечерта.

Какво затваря и какво остава отворено

Преустановяват се присъствените учебни занятия във всички образователни институции - училища, университети, езикови центрове. Врати затварят и всички ясли и детски градини. Преустановяват се също така всички извънкласни дейности и занимания. Спират се плановите операции.

Затварят се всички заведения за хранене. Позволени са единствено доставките на храна по домовете и офисите.

Преустановяват се всички семинари, конгреси, културни и развлекателни мероприятия. Отворени остават единствено театрите - те ще работят с капацитет до 30% и при стриктно спазване на противопандемичните мерки.

Преустановяват се също така спортните мероприятия със състезателен и тренировъчен характер за лица до 18 години. Всички спортни мероприятия за лица над 18-годишна възраст ще се провеждат без публика. Фитнес клубовете затварят врати. Същото важи за игралните зали и казината.

При частните тържества са позволени не повече от 15 души, а всички организирани екскурзии се преустановяват.

Врати затварят и всички търговски центрове. Отворени остават единствено хранителни магазини, аптеки, банки, оптики, зоомагазини и доставчици на услуги, които се намират в моловете. Продължават да работят и малките квартални магазини. Парковете и религиозните храмове също остават отворени. Вечерен час няма да бъде налаган.

В моловете се очакват опашки, тъй като днес е последният ден, преди да затворят за три седмици. Много магазини са обявили промоции и намаления. Предвижда се също така да работят с удължено работно време.

Актуалните числа

Междувременно стана ясно, че за последните 24 часа в България са били регистрирани 3568 нови зарази с коронавируса. Според данните на Единния информационен портал, починалите за денонощието са 162-ма.
