101
bg
2020-07-15
http://www.fromtheweb.eu
ЕК предлага нови мерки, които да подготвят ЕС за възможни нови пикове на COVID-19Брюксел предлага увеличаване на ваксинирането срещу сезонния грип, за да се избегне допълнителен натиск върху здравните системи при нова вълна на коронавируса през есента

Европейската комисията представи незабавни краткосрочни мерки за укрепване на готовността на системите за здравеопазване в ЕС за епидемични взривове от COVID-19.

Необходима е непрекъсната бдителност и готовност за бърза реакция от страна на Комисията и на държавите членки, за да се гарантира че разпространението на вируса може да бъде овладяно, а новите общи ограничения на свободата на движение – избегнати, посочва ЕК.

Маргаритис Схинас, заместник-председател на ЕК, заяви: „С набора от мерки, представени днес, се цели да се окаже противодействие на появата на евентуални нови огнища на COVID-19. Въз основа на поуките от изминалите месеци ние извършваме предварително планиране, за да избегнем импровизациите, да укрепим готовността си във всички направления, да запазим единния пазар и основните му свободи и да улесним пътя към социално-икономическото възстановяване в целия ЕС.“

Стела Кириaкиду, комисар по въпросите на здравеопазването, заяви: „Извървяхме дълъг път от началото на пандемията от COVID-19, но вирусът все още продължава да се разпространява. Необходими са бдителност, готовност и координация, за да предотвратим появата на големи огнища“

Мерките са фокусирани върху тестване и проследяване на контактите, подобряване на наблюдението на общественото здраве и разширяване на достъпа до медицински мерки за противодействие, като например лични предпазни средства, лекарства и медицински изделия. Действията включват и мерки за осигуряване на капацитет за бързо реагиране в областта на здравното обслужване, нефармацевтични мерки за противодействие, подкрепа за малцинствата и уязвимите лица, както и дейности за намаляване на бремето, свързано със заболяването от сезонен грип.

Разширяване на обхвата на тестването, засилване на проследяването на контактите и на надзора от страна на органите в областта на общественото здравеопазване с цел набелязване на огнищата и ограничаване на разпространението. ЕК прие и решение за укрепване на оперативната съвместимост на мобилните приложения за проследяване и предупреждаване между държавите членки на ЕС.

Осигуряване на безпроблемно снабдяване с лични предпазни средства, лекарства и медицински изделия чрез механизми като съвместни процедури за възлагане на поръчки при извънредни ситуации и стратегически запаси на ЕС.

Поддържане на бърз достъп до капацитет за бързо реагиране в областта на общественото здраве, без да се пренебрегват други области на здравеопазването, включително чрез финансова подкрепа за транспортирането на медицински персонал и пациенти между държавите членки и координиране на разполагането на екипи и оборудване за спешна медицинска помощ в държавите, подали искане за това посредством механизма на ЕС за гражданска защита.

Целеви и локализирани нефармацевтични мерки, основани на научни изследвания и доказателства, както и своевременен обмен на информация относно ефективността на повторно въведените мерки.

Подкрепа за уязвими групи като възрастните хора, лицата със съпътстващи здравословни проблеми и маргинализираните лица, посредством споделяне на най-добри практики за тестване, грижи и лечение, включително в областта на психичното здраве и психосоциалната подкрепа.

Намаляване на бремето, свързано със заболяването от сезонен грип, за да се избегне допълнителен натиск върху вече претоварените здравни системи, посредством увеличаване на ваксинационното покритие и други средства, като например осигуряване на допълнителни национални процедури за възлагане на обществени поръчки за противогрипни ваксини.

Вирусът не се спира на границите на ЕС. Комисията ще продължи да координира действията си с други глобални участници, включително ООН и СЗО, за да се осигури необходимата международна реакция на тази глобална заплаха за здравето, включително равен достъп до ваксина COVID-19.
