102
bg
2020-07-09
http://www.fromtheweb.eu
Връщат част от мерките срещу разпространението на коронавирусаМачове и всякакви спортни събития ще се провеждат без публика

По време на инзвънреден брифинг министърът на здравеопазването Кирил Ананиев съобщи, че връща част от по-строгите противоепидемични мерки. Той обясни, че сутринта се е провела редовната среща между него, премиера Борисов и Националния оперативен щаб. След нея се е състояла видеоконферентна среща между министър-председателя, НОЩ и областните управители и е взето решение да се върнат част от противоепидемичните мерки.

Областните управители докладваха на премиера, че в някои райони на страната няма регистрирани случаи на коронавирус, а в други – не се наблюдава увеличение на заразените. От доклада на областните управители стана ясно още, че заразата се разпространява предимно заради това, че не се спазват мерките, разпоредени от здравното министерство, за прилагане в закритите пространства. 

Министърът на здравеопазването Кирил Ананиев докладва на премиера, че според всекидневния анализ отмяната на мерките, наложена с цел връщане към нормалния живот, не доведе до очакваните резултати. „Затова ще възстановим някои от мерките, които действаха допреди три седмици“, изтъкна в хода на срещата министър Ананиев. Той изброи конкретните предложения, насочени към ограничаване събирането на повече хора на едно място:

    1. Всички колективни и индивидуални спортни мероприятия с тренировъчен и състезателен характер за всички възрастови групи на открито и закрито ще се провеждат без публика. 

   2. Не се разрешават посещенията в дискотеки, пиано бар, нощен бар, нощни клубове и други подобни нощни заведения за развлечения на закрито. А на открито се допуска при заетост на местата до 50% от общия им капацитет при спазване на физическа дистанция от 1,5 м и другите изисквания. 

   3. Не се разрешават също групови празненства с присъствие над 30 човека на открито и на закрито.

    4. Като четвърта мярка влиза засиления контрол от страна на държавните органи – БАБХ ще засили проверките по заведенията, ГИТ на работодателите, а РЗИ за общото спазване на правилата.

Новата заповед на здравния министър влиза в сила в 00:00 часа на 10 юли.

Много разчитаме на областните управители да засилят контрола и да взимат конкретни решения в зависимост от конкретната ситуация на местно ниво, заяви още здравният министър.

По време на брифинга главният държавен здравен инспектор доц. Ангел Кунчев, обясни, че „ще има контрол и той ще е много жесток, а когато установим втори път такъв пропуск ще предлагаме затваряне на заведенията“ (бел.ред.: става дума за неносене на маски от персонала).

В отговор на журналистически въпрос здравният министър уточни, че новите мерки ще са в сила до второ нареждане. Във връзка със състоянието на болниците, Ананиев обясни, че около 20% от установените носители на новия коронавирус са настанени за болнично лечение, като една част от тях спокойно могат да бъдат лекувани и у дома. Това дава възможност при настъпване на по-тежка ситуация да бъдат освободени бързо легла за пациенти, които ще се нуждаят от тях, обясни още той.
