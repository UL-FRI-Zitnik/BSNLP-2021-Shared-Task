051
bg
2020-12-27
http://www.fromtheweb.eu
Ковид-19: опасният мутант на вируса настъпва в света

Откритият във Великобритания нов, по-опасен вариант на коронавируса може да е с до 70 процента по-заразен. Междувременно все повече страни по света регистрират мутиралия причинител на Ковид-19 и се затварят.

В испанската столица Мадрид новият вариант B.1.1.7 на коронавируса е бил установен у четирима души, съобщи заместник-здравният министър Антонио Зпатеро. И четиримата са се върнали наскоро от Великобритания, уточни той. При три други съмнителни случая все още се чакат резултатите от тестовете.

Нито един от четиримата пациенти в Испания обаче няма тежки симптоми. "Знаем, че този нов вариант се предава по-лесно, но той не води до по-тежко протичане на болестта", каза Запатеро. Той увери, че няма никакво основание за тревога.

Първи случай в Швеция

Също и в Швеция беше регистриран първи случай на носител на новия мутирал вирус. По данни на шведското здравно министерство, завърнал се наскоро от Великобритания пътник е дал положителна проба за новия щам на вируса и в момента се намира в карантина. Засега други случаи на преносители на новия мутирал вирус в Швеция не са известни. 

Япония се затваря за чужденци

Властите в Япония реагираха на заплахата със стриктни мерки: от понеделник чужденци няма да бъдат допускани в страната, пише вестник "Никей". Мярката е временна и засега ще важи до края на януари 2021. Повод за налагането на това ограничение стана откриването на новата опасна мутация на вируса - също у лица, които са пътували до Великобритания.

Също и Филипините удължиха с две седмици – до средата на януари – забраната за полети от Обединеното кралство. Целта е да се предотврати разпространението на новия вариант на коронавируса, обяви президентът на страната Родриго Дутерте. На всички, завърнали се наскоро от Великобритания или от страни, в които е установен новият по-заразен щам на вируса, се налага 14-дневна карантина. В региона сред тях попадат Хонконг, Сингапур, Австралия и Япония.

Опасният щам е регистриран и във Франция

Също и във Франция вече има първи случай на носител на новия мутирал вирус - мъж от град Тур, който на 19 декември се е върнал от Великобритания. В момента той е карантиниран, съобщиха от здравното министерство в Париж. Мъжът е пътувал до Лондон, а след завръщането си във Франция е развил симптоми, но като цяло се чувствал добре.

Президентът Еманюел Макрон се е възстановил напълно от болестта, след като беше тестван положително за Ковид-19. Почивните дни той и съпругата му прекарват в лятната резиденция Фор дьо Брегансон на Средиземно море.

Новият щам е и в Германия

В Германия мутиралият вариант B.1.1.7 на коронавируса беше установен още преди седмица. Жена от провинция Баден-Вюртемберг, завърнала се от Великобритания, даде положителна проба за новия щам. Тя е била тествана след кацането си на летището във Франкфурт на Майн миналата неделя (20 декември), а ден по-късно диагнозата е била потвърдена и от направен ѝ PCR тест. В момента пациентката е под домашна карантина.
