123
bg
2020-04-14
http://www.fromtheweb.eu
Китай започва да тества ваксини срещу коронавируса върху хора

Китай е одобрил изпробването върху хора на три експериментални ваксини срещу новия коронавирус, съобщи Reuters, като цитира държавната информационна агенция Xinhua.

Ваксините се разработват от базираното в Пекин звено на листваната на Nasdaq Sinovac Biotech и Уханския институт за биологични продукти, който е клон на държавната China National Pharmaceutical Group.

През март Китай даде зелена светлина за клиничен тест на друга ваксина срещу коронавируса, разработена от Китайската академия за военно-медицински науки и листваната в Хонконг биотехнологична компания CanSino Bio.

В САЩ вече две компании тестват ваксина срещу коронавируса. Производителят на лекарства Moderna обяви през март, че ще започнат изпробването на нова ваксина. Американската компания Johnson & Johnson също планира до септември да започне тестване върху хора на нейната ваксина слещу коронавирус.

Българска ваксина срещу Covid-19 се разработва в Института по микробиология на БАН, потвърди за Economy.bg доц. д-р Пенка Петрова - директор на Института. По думите й тя ще е готова поне след година.
