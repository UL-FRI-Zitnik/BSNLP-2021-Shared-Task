083
bg
2021-01-02
http://www.fromtheweb.eu
Близо 82 милиона случая на коронавирус в света от началото на пандемията

Близо 82 милиона са случите на коронавирус в световен мащаб от началото на пандемията, показват данните на Световната здравна организация. Над 55 процента от случаите на заразяване са в Европа, следвана от Северна и Южна Америка и Югоизточна Азия. 

Броят на потвърдените случаи с коронавирус в Германия се е увеличил за последното денонощие с 12 690 и е достигнал 1 755 351. Това сочат огласени днес данни на Института за заразни болести "Роберт Кох", предаде БТА като цитира Ройтерс. Починалите с диагноза Covid-19 в страната през изтеклите 24 часа са 336 и общият им брой от началото на пандемията вече възлиза на 33 960

Чехия регистрира 3441 случая на заразяване сза последното денонощие, предаде ТАСС, като се позова на изявление на чешкото министерство на здравеопазването. Общият брой на заразените с вируса в Чехия е вече 735 469. От тях оздравелите са 608 128. Към настоящия момент през лечение преминават 115 514 души, като 5777 от тях са хоспитализирани.

От началото на епидемията в Чехия бяха регистрирани 11 827 смъртни случая от коронавирус. Първият случай на заразяване в Чехия бе регистриран на 1 март миналата година. Оттогава в страната са направени 3 819 827 теста за коронавирус. В Чехия на 27 декември започна кампания за ваксиниране срещу коронавируса. На 5 октомври бе въведен режим на извънредна ситуация, чийто срок изтича на 22 януари. Продължават да действат строги забрани във връзка с вируса, сред които е забраната да се излиза навън през нощта без неотложна необходимост. За нарушителите са предвидени глоби. Максималната сума на глоба за физически лица е 50 хиляди крони (около 1900 евро), а за юридически лица - 3 милиона крони (около 115 хиляди крони). За спазването на ограничителните мерки следи чешката полиция.

От днес всички пътници на самолети, пристигащи в Люксембург, ще  имат възможност да се подложат на PCR тест, както и на бързи тестове при пристигането си. Безплатните тестове са предназначени основно за хората, които се завръщат от ваканционни дестинации.

Също от днес, всички пътници, влизащи в Норвегия, ще трябва да бъдат тествани за Covid- 19 до 24 часа след пристигането си.

Словения преминава от понеделник към масово тестване чрез бързи антигенни тестове. От днес се разрешава ски туризмът, но посетителите ще трябва да разполагат с негативен тест за коронавирус. На граничните пунктове ще се извършват антигенни тестове за желаещите да влязат в страната.

Тайландските здравни власти препоръчаха налагането на по-строги ограничения на предприятията и движението на хора в 28 провинции, включително в района на столицата, на фона на нарастването на броя на новозаразените, предаде БТА като цитира Ройтерс. 

Мерките, които трябва да бъдат одобрени от премиера Прают Чан-оча, предвиждат затварянето на някои предприятия и дейности, при които се събират хора, защото те представляват риск от заразяване за обществеността. Те препоръчват на хората в тези провинции да работят от дома си и да избягват ненужни пътувания извън своята провинция. Властите в Банкок вече наредиха затварянето на училищата за две седмици, както и временно затваряне на детските градини, спортните зали, баровете и заведенията за масаж. Днес Тайланд съобщи за 216 нови случая и 1 жертва. Страната успява да задържи броя на жертвите относително нисък от появата на коронавируса миналата година. До средата на декември броят на новите случаи оставаше едноцифрен.
