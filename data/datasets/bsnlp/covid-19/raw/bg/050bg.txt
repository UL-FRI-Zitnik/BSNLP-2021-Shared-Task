050
bg
2020-12-30
http://www.fromtheweb.eu
Рекорден брой жертви на Ковид в Германия. Все по-сигурно е, че локдаунът ще бъде удължен.

За първи път от началото на пандемията Германия регистрира над 1100 жертви на Ковид-19 за едно денонощие. На този фон е все по-сигурно, че локдаунът ще бъде удължен и след 10 януари.

Нов мрачен рекорд за Германия: 1129 смъртни случая, свързани с Ковид-19, за последните 24 часа в Германия. Това сочат данните на института "Роберт Кох" от 30 декември. Така броят на жертвите от началото на пандемията досега вече надхвърля 32 000 души. Предишният рекорд в броя на жертвите беше обявен преди една седмица  - тогава за 24 часа бяха регистрирани 962 смъртни случая. Същевременно броят на новозаразените за последното денонощие в Германия е 22 459. От "Роберт Кох" подчертават, че в края на годината актуалните данни за инфекциите постъпват и се обработват със закъснение, поради което тези числа може да не предават реалната картина.

Локдаунът ще бъде удължен? Това е все по-вероятно.

Седмичната заболеваемост, т.е. броят на новите инфекции на 100 000 души население в рамките на една седмица, е спаднала - от 149,2 на 141,3. Най-високата стойност беше регистрирана на 22 декември, когато на 100 000 души население се падаха по 197,6 новозаразени.  

Между отделните германски провинции обаче има големи разлики. Така например най-висока е заболеваемостта в Саксония и Тюрингия, съответно седмично по 330 и 255,1 новозаразени на 100 000 население, а най-ниска в Долна Саксония, Мекленбург-Предна Померания и Шлезвиг-Холщайн - около 80 на 100 000. Целта, която германското правителство си поставя, е седмичната заболеваемост да падне под 50 души.

Преди две седмици в Германия бе наложен твърд локдаун - магазините останаха затворени (освен тези за стоки от първа необходимост), както и ресторантите, кафенетата, спортните центрове и местата за отдих и почивка. Мерките засега важат до 10 януари, но най-вероятно ще бъдат удължени. Това става ясно от изказване на министър на здравеопазването Йенс Шпан. Днес по време на съвместна пресконференция с шефа на института "Роберт Кох" Лотар Вилер, здравният министър обяви, че на фона на високия брой жертви и новозаразени, удължаването на локдауна изжлежда все по-сигурно. Само преди ден Шпан бе казал, че не очаква до 5 януари заболеваемостта да спадне до нива, които ще позволят разхлабването на мерките. Подобно мнение тези дни изразиха и други водещи политици в страната, както и шефът на канцлерската служба Хелге Браун.

"Нека заедно спрем вируса"

На съвместната пресконференция Лотар Вилер и Йенс Шпан настоятелно призоваха хората в Германия силно да ограничат контактите си и да спазват противоепидемичните мерки. "От затварянето на публичния сектор има смисъл само ако и в личния си живот хората ограничат контактите си", каза Шпан и отправи апел за спокойна Новогодишна нощ, призовавайки хората да се откажат от по-големи събирания на 31 декември. Вилер подчерта, че въпреки старта на имунизациите положението остава тревожно и през следващите месеци хората трябва да продължат да се придържат към хигиенните мерки - да спазват дистанция, да носят маски и да си мият редовно ръцете. Той помоли германците да не пътуват, да ограничат максимално контактите си и ако имат такива - да се срещат само с едни и същи хора и то навън. "Нека заедно спрем вируса", призова шефът на института "Роберт Кох".

На 5 януари се очаква да се проведе следващата среща на канцлерката Ангела Меркел с министър-председателите на 16-те федерални провинции, на която политиците трябва да решат какви мерки ще бъдат предприети след 10 януари.
