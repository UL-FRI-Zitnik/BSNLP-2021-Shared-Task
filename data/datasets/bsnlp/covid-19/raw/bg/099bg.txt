099
bg
2020-03-11
http://www.fromtheweb.eu
Какви са извънредните мерки в България във връзка с коронавируса?Вижте с какви препоръки излязоха от Оперативния щаб след двата нови случая на заразени в страната

По повод нововъзникналата ситуация в България след новите два случая на заразени с коронавирус в София от Националния оперативен щаб излязоха с препоръки за извънредни мерки в страната.

На брифинг в Министерски съвет генерал-майор Венцислав Мутафчийски, началник на Военномедицинската академия и председател на Националния оперативен щаб изброи препоръките за областите с и без потвърдени случаи на зараза. 

"Оставяме възможност на местните здравни власти и на областните управи да вземат някои по-твърди или по-меки решения, но да спазват основната философия на препоръчаните мерки", каза Мутафчийски.  

В области без потвърдени случаи на коронавирус COVID-19 

Учебни занятия и занимания в детските заведения 

Те се провеждат при засилени хигиенно-епидемиологични мерки, а именно – трикратна дезинфекция в рамките на работния ден, периодично проветряване на помещенията, осигуряване на възможности за дезинфекция и миене на ръцете. В първия учебен час да се провежда петминутен инструктаж за спазване на лична хигиена, съобразно всички инструкции на здравното министерство и СЗО. 

Учениците, децата и персоналът с грипоподобна симптоматика следва да бъдат освобождавани или незабавно насочвани за консултация с личен лекар. Персоналът в учебните заведения трябва да бъде особено бдителен към лица, които имат прояви на някакъв вид заболяване. 

Културни и масови прояви на закрито 

Присъствието трябва да се ограничи на до 250 души, като се осигури минимално разстояние от 1 метър между присъстващите. Повечето европейски страни вече прилагат такива практики. 

Присъстващите в кина, театри и други публични места да бъдат поставени през едно свободно седящо място. Трябва да се определи време за дезинфекция на помещенията след всяка прожекция или представление. Това означава, че ще последва разреждане на прожекциите, защото изисква технологично време, посочи Мутафчийски.

На други публични места на закрито се осъществява проветряване на помещенията и дезинфекция три пъти дневно минимум по 15 минути. Има разписани правила за това.

Провеждането на спортни мероприятия на закрито трябва да се ограничи на до 250 души, като се осигури минимално разстояние от 1 метър между присъстващите или те да бъдат поставени през едно свободно седящо място. При международни спортни прояви участници от страни, определени като рискови, да са преминали 14-дневна изолация на територията на Р България. Става въпрос за квалификационни състезания, които са в програмата на Олимпиадата през 2020. Има отбори от рискови страни, които трябва да пристигнат в България, уточни Мутафчийски. Това са Южна Корея, Италия и Иран.

В области с потвърдени случаи на коронавирус (Плевен, Габрово и София)

Учебни занятия и занимания в детските заведения 

Учебните занимания не се отменят. Отменянето на занятия в учебни заведения, както и посещенията в детски градини и ясли да се прилага в конкретни заведения, съобразени с констатирани случаи на коронавирус и интензитета на разпространение. При констатиране на потвърдени случаи в детско или учебно заведение трябва да се преустановят учебните занятия и посещения за 14-дневен срок. Ученик, чието семейство е отчетено като контактно, не може да посещава учебното заведение. При доказване на учител, заразен с коронавирус, практиката в повечето европейски държави е затваряне на цялото учебно заведение за 14-дневен срок.

Да не се допускат в детски и учебни заведения деца, ученици, учители и помощен персонал с грипоподобна симптоматика. 

Забранява се провеждането на масови мероприятия, бели и зелени училища и екскурзии. 

Домове за социални услуги и възрастни хора 

Забранява се посещението на външни лица в домовете за социални услуги, домовете за възрастни хора и др. Възрастните хора са най-чувствителната група, при която има най-голям риск от смъртност. Такъв проблем в момента има в Канада, където има заразен цял дом за възрастни хора.  

Научни прояви

Да се отменят конгреси, конференции и други научни прояви. Това не е екзотична мярка и беше една от първите, които научните среди по света си самоналожиха, без да чакат препоръки от правителства и СЗО.  

Културни мероприятия

На този етап смятаме, че могат да се препоръчат всички мерки, които важат за незаразените области. В зависимост от интензитета на огнищата в дадените области, местните управи имат право да наложат и по-твърди мерки спрямо препоръчаните за областите без установени случаи. 

С наложените ограничения ще отпаднат и ще се променят доста мероприятия. Друг е въпросът за личната отговорност на хората, които сами ще решат дали да посетят съответната проява. 

Спортни мероприятия

Провеждането на спортни мероприятия се преустановява. При невъзможност за отлагане или препланиране, спортните прояви се провеждат без публика. Това касае предимно международни квалификационни срещи.

Придвижване 

Ограничаване на придвижвания само по трудови и служебни причини, неотложност или здравословни причини. Това не значи блокиране на градовете, спиране на производството, икономиката, работата на администрацията, а избягване на излишните разходки в града.
