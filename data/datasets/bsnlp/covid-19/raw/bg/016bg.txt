016
bg
2021-01-05
http://www.fromtheweb.eu
Сачева издаде нова заповед за компенсациите на безработните заради COVID-19

Министърът на труда и социалната политика Деница Сачева издаде нова заповед за временно ограничените икономически дейности заради COVID-19, чиито работници могат да получат компенсация от държавата заради това, че са в неплатен отпуск. Това съобщиха от пресцентъра на социалното министерство.

Актуализирането на документа е във връзка със заповедта на министъра на здравеопазването Костадин Ангелов за удължаване на срока на въведените противоепидемични мерки.

Съгласно заповедта до 31 януари компенсации ще могат да получат работещите в барове, механи, винарни, бирарии, кафенета, езикови и образователни центрове, други обучителни центрове и школи, професионални колежи, както и наетите в туристически фирми.

До 31 януари компенсации могат да получат и работещите във всички търговски обекти, които са в търговски центрове от една или повече сгради с магазини или търговски центрове тип МОЛ с изключение на магазини за хранителни стоки, дрогериите, оптиките и зоомагазините, чиято дейност не е преустановена. До същата дата финансова подкрепа се предвижда и за служители в игрални зали и казина, както и във фризьорски и козметични салони, включително тип МОЛ.

За компенсации до 31 януари 2021 г. може да кандидатства и персоналът на кина, дискотеки, пиано и нощни барове, нощни клубове и други нощни заведения за развлечения на закрито. Право имат още заетите в икономическите дейности, свързани с концерти, създаване и представяне на представления на живо като оперни, оперетни, циркови и други сценични произведения, режисьори, продуцентите, сценографи, дизайнери на костюми и осветление, технически специалисти, както и в сектори, свързани с всички колективни и индивидуални спортни мероприятия с тренировъчен и състезателен характер и работещите в солариуми, сауни, салони за отслабване и масаж.

Персоналът на частните детски градини и ясли, както и на музеите може да получи компенсации до 3 януари 2021 г. След тази дата те ще възобновят дейността си.

За всеки ден неплатен отпуск работещите във временно спрените бизнеси може да получи 24 лв. до края на 2020 г. От 1 януари 2021 г. по предложение на Министерството на труда и социaлната политика компенсациите ще са 75% от осигурителния доход на наетите за октомври 2020 г.
