025
bg
2020-04-21
http://www.fromtheweb.eu
Отпадат часовите ограничения за влизане и излизане в София

Хората отново ще могат да преминават по всяко време срещу декларация

От днес, 21 април, гражданите, които отиват или се връщат от работа с личен автомобил, ще могат да влизат и излизат в София по всяко време срещу декларация. В декларацията ще трябва да бъдат посочени и работното място, и телефонът на работодателя. Това става ясно от поредната заповед на здравния министър Кирил Ананиев.

Припомняме, че посред нощ на 16 април управляващите решиха да блокират София като мярка срещу разпространението на Covid-19. През четирите почивни дни в столицата можеше да се влиза с личен автомобил само във времеви прозорци, бяха спрени влакове, а разписанието на междуградските автобуси бе променено.

Днес сутринта на повечето КПП-та имаше километрични опашки, като десетки хора се оплакаха, че не са могли да стигнат до работните си места.

СЗО обяви COVID-19 за пандемия на 10 март, а вече почти 2 млн. души са потвърдени с коронавируса - в 214 държави. Починалите надвишават 128 хил.

България е в извънредно положение от 13 март, като периодично се налагат нови ограничения.   51 са потвърдените случаи на коронавирус през изминалата нощ в страната, от които 16 души са настанени в болница, съобщи по-рано днес ген.-майор Венцислав Мутафчийски, председател на Националния оперативен щаб за борба с коронавируса и началник на ВМА.  С тях броят на заболелите достигна 966, което е ръст с 5,6%, като 752 са активните случаи.
