014
bg
2021-01-05
http://www.fromtheweb.eu
Ваксинацията срещу ковид-19 във Франция е пред провал

Франция е на едно от последните места по имунизации срещу коронавируса в Европа

Малко над 500 души са били ваксинирани във Франция до неделя вечерта. Това са предимно хора в старчески домове и служителите в тях.

Това показват последните официални  данни, съобщи кореспондентът на NOVA от Париж Петя Желева в ефира на "Здравей, България".

Същевременно 58% от французите са посочили, че не желаят да се ваксинират срещу ковид-19. В страната има голямо недоверие към имунизацията като цяло.

Така Франция е на едно от последните места по ваксиниране в Европа.

В страната дори все още не са изградени ваксинационни центрове и логистиката при разпределението на медикаментите е бавна.

"Ще разширим, ускорим и опростим ваксинационната си стратегия", обяви френският здравен министър Оливие Веран, цитиран от БТА. С предимство ще бъдат ваксинирани здравните работници над 50-годипна възраст.

Вчера Франция започна по-интензивно да ваксинира медицинския персонал в болниците след критиките за забавянето на кампанията за имунизация срещу ковид-19.

В страната са установени и десетина случая на новия по-заразен щам на коронавируса, който беше открит първо във Великобритания, отчете Веран. Той посочи, че поради много заразени с ковид-19 е слабо вероятно да се разхлабят сегашните ограничения във Франция.
