144
bg
2020-03-19
http://www.fromtheweb.eu
БАН се включва в борбата с коронавирусаАко мерките бъдат спазвани, ще се справим с епидемията до 2-3 месеца, смятат от научната институция

Председателят на БАН акад. Юлиан Ревалски съобщи, че научната институция ще се включи в борбата с коронавируса. БАН ще предостави математически модели в областта на епидемиологията, за да се дават прогнози за динамиката и процеса по разпространение на коронавируса в страната. Това стана по време на извънредна пресконференция за мерките, които държвата предприема за борба със заболяването.

Проф. Николай Витанов от Института по механика към БАН обясни, че се занимава с популационна динамика, модели на развитие на инфекции и предсказване поведението на заболели излекувани и т.н. 

Според проф. Витанов „предприетите мерки работят и това се вижда от нашите изчисления и прогнози. Ако карантината се задържи и не бъде пробита, до 3 седмици ще имаме добри новини, до 2-3 месеца ще се поздравим, че сме се справили“.

Ген. Мутафчийски подчерта, че помощта на БАН е много важна за Щаба. Тя ще даде „особено ценна информация за вземане на важни решения“ във връзка с прогнози за отделни региони, както и за възрастови групи. Това ще помогне на властите навременно да пренасочат медицински ресурси.

Затварянето на границите, което се обсъжда, не важи за български граждани. Не можем да затворим границите си за българи, които искат да се приберат у дома. Това не се прави никъде по света, от нито една държава, подчерта ген. Мутафчийски. Границите ще са отворени и за хора със статут на постоянно пребиваващи, както и за хора на трудов договор за срок по-дълъг от 90 дни. Единствената държава, която отправи апел, не ги задължи, а ги помоли, да не се прибират вкъщи, е Сърбия, обясни още ген. Мутафчийски.

Националният щаб препоръчва активна работа в ромските общности във връзка с това, че големи групи от тях се прибират от чужбина. Медиатори, РЗИ и органите на МВР трябва да работят с тях засилено по темите какво е коронавирус, как се предава, как да се предпазим, какво е карантина и как да се спазва. „ Моля да не звучи като дискриминационни мерки. Ще видите по-голяма активност около ромските общности, това е за тяхното предпазване“, призова още началникът на Националния оперативен щаб.

След увеличаване на болните в страната над 100 моделът на работа на щаба ше е съвсем различен. Според бройката заболели са предвидени различни фази на работа, уточни още ген. Мутафчийски.
