046
bg
2020-10-30
http://www.fromtheweb.eu
Германия обяви България за "рисков регион" заради коронавируса

За пристигащи от такъв регион е в сила задължително изискване за тест за коронавирус

Германия обявява цялата територия на България за „рисков регион“, което налага ограничителни мерки за пътуващите от страната ни граждани, като част от превенцията срещу коронавирусната инфекция от 1 ноември 2020 г., съобщава Министерство на външните работи.

По информация на посолството ни в Берлин за всички, които пристигат в Германия от „рисков регион“ и през последните 14 дни са имали престой в такъв, е в сила задължително изискване за тест за коронавирус.

Само наличието на отрицателен тест е основание за освобождаване от 14-дневна домашна карантина. Карантина не се прилага за пътували транзит през „рисков регион“.

До 1 ноември 2020 г. в списъка на рисковите региони от България на института „Робърт Кох“, за които се изисква отрицателен тест за коронавирус, са областите София – град, Благоевград, Разград, Сливен и Търговище.

От министерството посочват още, че при нужда от съдействие, българските граждани могат да се обръщат към посолството на България в Берлин.
