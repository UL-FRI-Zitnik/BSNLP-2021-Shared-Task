127
bg
2020-04-07
http://www.fromtheweb.eu
Хидроксихлорохин и COVID-19: има ли доказателства, че помага?Светът започна да се запасява с лекарството. Учените обаче не са категорични, дали то помага в борбата с коронавируса

Хлорохинът и хидроксихлорохинът напоследък придобиха популярност като лекарства с потенциал за лечение на коронавирус, въпреки че от Световната здравна организация заявяват, че няма категорични доказателства, че те помагат.

BBС и CNN се опитват да обобщят информацията, за това колко ефективни са лекарствата срещу малария в борбата срещу COVID-19.

Могат ли лекарствата срещу малария да се използват в борбата срещу COVID-19?  

Американският президент Доналд Тръпм многократно промотира хидроксихлорохина като лекарство от решаващо значение в борбата срещу коронавируса. На брифинг в Белия дом преди дни той насърчи хората да го вземат, като заяви „Какво имате да губите? Вземете го“.

Хидроксихлорохинът отдавна се използва в лечението срещу малария, за да намали температурата и възпалението, като надеждата е, че то може да противодейства и на коронавируса.

В момента няма достатъчно проучвания, които да доказват ефикасността на медикамента при лечението на COVID-19, а резултатите от ранно изследване във Франция предполагат, че то въобще не е ефективно, отбелязват BBC и CNN.

В лабораторни условия лекарството демонстрира известна ефикасност срещу острия респираторен синдром, отговорен за настоящата пандемия. Но координаторът за Белия дом в борбата срещу коронавируса Дебора Бъркс обръща внимание, че ефикасността в лабораторията не означава, че лекарството ще сработи и при хората, посочва CNN.

Освен това хлорохинът и хидроксихлорохинът имат сериозни странични ефекти, които могат да доведат до увреждане на бъбреците, пише BBC.

В момента се провеждат 20 клинични изпитвания, включително в САЩ, във Великобритания, Испания и Китай. Целта им е да установят дали лекарствата срещу малария помагат срещу коронавируса, отбелязва BBC.

Кои страни са разрешили употребата им?

Американската агенция за контрол на храните и лекарствата (FDA), разреши използването на тези лекарства при ограничен брой хоспитализирани пациенти с тежки форми на COVID-19. Това не означава, че FDA е заявила, че те категорично помагат, разяснява BBC.

Други страни също използват в различна степен лекарствата срещу малария. Франция позволи на лекарите да ги предписват при пациенти с COVID-19, но местният здравен регулатор предупреди за наличието на странични ефекти.

Индийското здравно министерство препоръча използването на хидроксихлорохин като предпазно средство за здравните работници, както и за домакинствата с потвърдени случаи, ако имат рецепта от лекар. В същото време звеното за проучвания към индийското правителство възрази срещу свободното използване на лекарството срещу малария, като заяви, че то е „експериментално“ и може да се използва само в краен случай.

Някои страни в Близкия изток също разрешиха употребата на лекарството или правят клинични изпитвания. Те включват Бахрейн, Мароко, Алжир и Тунис, отбелязва BBC.

Има ли достатъчно хлорохин и хидроксихлорохин?

С нарастването на интереса към тези лекарства много страни изпитват недостиг.

Заради борбата с маларията в много развиващи се страни тези лекарства са били широко достъпни в аптеките, обяснява BBC. Йордания е забранила продажбата на хидроксихлорохин в аптеките, за да се предотврати презапасяване. По същия начин и Кувейт изтегля лекарството от частните аптеки, като то е достъпно само за болниците и здравните центрове. В Кения хлорохинът е достъпен само срещу рецепта.

Индия, която е основен производител на тези лекарства срещу малария, въведе забрана през уикенда за износа им. След като американският президент Доналд Тръмп призова премиера Нарендра Моди да освободи количества от лекарството за употреба в САЩ, Индия днес обяви, че ще разреши частичен износ.
