005
bg
2020-03-13
http://www.fromtheweb.eu
Борисов: България има храни и провизии за 2 г. напред, не се презапасявайте

България има достатъчно храни и провизии за две години напред. Това увери премиерът Бойко Борисов след извънредното заседание на правителство и Националния оперативен щаб. Той призова да не се презапасяваме и паникьосваме, че страната ще остане без храна и провизии.

Борисов отбеляза, че министъра на земеделието Десислава Танева е имала среща с производители на хляб, месо, яйца, мляко, кашкавал.

Премиерът заяви, че естествено, ако се купуват по 40-50 бутилки олио, продуктът ще свърши и посъветва, че няма нужда от презапасяване.

В Националната референтна лаборатория и във Военномедицинска академия днес са изследвани общо 106 проби, 16 от които са положителни. Министерството на здравеопазването информира, че в момента здравните власти съвместно с органите на Министерството на вътрешните работи извършват активно издирване и карантиниране на контактни лица.

От щаба заявиха, че до дни Втора градска болница в столицата спира да работи като многопрофилна болница и става инфекциозна. Там ще бъдат настанявани по-леки случаи на заразени с коронавируса. По-тежките ще бъдат поемани от столичните болници Александровска, Пирогов, ВМА и Белодробната болница. Частните болници също имат ресурс да се включат и при нужда да помогнат с персонал. Призивът на експертите е, пациентите да не ходят лично в болницата, а да се обаждат на тел. 112.

Разпоредените днес мерки не засягат хранителните магазини, аптеките, дрогериите, бензиностанциите, банките и застрахователните клонове-те ще работят нормално.

Ресторантите най-вероятно ще останат да работят, но само за доставки, а не да приемат клиент.

Относно учениците, премиерът обяви, че министър Красимир Вълчев е приготвил цяла програма за дистанционно обучение на децата, като за целта ще се използва БНТ 2 или БНТ 4.

Призивът е училищата също да подържат дистанционно обучение при възможност.

„Мерките целят най-вече ограничаването на контактите, за да се справим с коронавируса“, повтори отново Борисов като уточни, че се работи и по това министрите да стоят по кабинетите си и да се ограничат техните срещи. Подобен съвет той даде и към работодателите, като където е възможно служителите да работят от вкъщи. Ако това няма как да стане, трябва да се работи при стриктно спазване на хигиенните правила, осигурен контрол и дезинфекция на помещенията.

„Можем да се справим с кризата, ако всеки един от нас се води от презумпцията да контактува по-рядко. Нашите заповеди не са нито Конституция, нито Библия, за да не могат да бъдат променяни. Логиката е да няма стълпотворения“, уточни той. „Преди десетина минути говорих с Урсула фон дер Лайен, като отново ѝ казах, че затварянето на границите на определени държави създава проблем за вноса и износа. Нашата икономика е отворена и това дава отражение върху нея. Обмисляме да има чисти коридори – гишета, през което тировете да преминават, шофьорите да не слизат и да се провежда дезинфекция“, допълни Борисов. „Рискът от разпространение на коронавирус в бежанските лагери е голям. Затова има планове и се работи да запазим нулевия миграционен натиск“, каза още премиерът. Той уточни, че България ни не е пропуснала нито една мярка от въведените в останалите страни.

Тези, които подлежат на задължителна карантина, при нарушаването й подлежат на санкция-глоба до 10 000 лв. и лишаване от свобода до 5 г.

Щабът остава основен орган в борбата с коронавируса. Прокуратурата има план за справяне със спекулата и всичко да бъде под контрол. За целта е създадена нужната координация между ДАНС, МВР и ВКП.
