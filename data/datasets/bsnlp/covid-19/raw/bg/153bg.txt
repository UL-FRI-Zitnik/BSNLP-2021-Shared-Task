153
bg
2020-03-13
http://www.fromtheweb.eu
Какви по-строги мерки за справяне коронавируса предложи Кабинетът?МС предлага парламентът да обяви извънредно положение в страната

Да бъде обявено извънредно положение в страната във връзка с борбата са коронавируса. Това беше решено тази нощ на извънредно заседание на Министерския съвет съвместно с Националния оперативен щаб за противодействие на COVID-19, което свика министър-председателят Бойко Борисов. 

Националният оперативен щаб докладва пред премиера Бойко Борисов и министрите предложения за по-строги мерки срещу разпространението на коронавируса предвид актуалната ситуация. 

Новите мерки предвиждат да бъдат затваряни игрални зали, спортни мероприятия, конференции, училища, университети, детски градини, обясни пред журналисти Бойко Борисов след края на заседанието.

Училищата и университети да минат на дистанционно образование и където няма, да се инвестира, за да има такова обучение.

Ресторантите и моловете ще продължат да работят, но барове и дискотеки трябва да се затворят.

Предвижда се да се ограничат пътуванията на българи до страните, в които има интензивно разпространение на COVID-19, както и пътувания на хора от такива страни в България.

Предвиждат се и по-твърди правила за хората, които са поставени под карантина. При необходимост полицията, армията и жандермерията да издирва и задържа принудително лица, които не спазват карантината. Предлага се и до 5000 лева глоба за всеки, който не спазва карантината.

Да се ангажират допълнително в системата на здравеопазването пенсионирани лекари, медицински сестри и фелдшери, както и студенти по медицина, е друго предложение.

Предвижда се и нова здравна пътека за лечение от коронавирус.

Сред предложенията е и млади хора и студенти да се ангажират в изплащането и разнасянето на пенсиите.

"Много е тънка границата и е нужна дисциплината и организацията на нацията. Спорът е колко твърди да са мерките. Това не е чума или ебола, но паниката е като никога досега", каза премиерът.

Очаква се днес парламентът да разгледа предложението на Министерски съвет за извънредно положение заради коронавируса.
