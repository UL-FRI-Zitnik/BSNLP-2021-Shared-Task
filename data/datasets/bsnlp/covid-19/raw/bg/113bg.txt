113
bg
2020-05-05
http://www.fromtheweb.eu
ЕП: Правителствата трябва да излъчват ясни послания за мерките за справяне с COVID-19Информацията и комуникацията са изключително важни инструменти в борбата срещу коронавируса, подчертават заместник-председатели на Европейския парламент

Националните органи трябва да направят повече за повишаване на осведомеността относно действията, предприети от ЕС, за справяне с COVID-19 и смекчаване на въздействието на вируса върху общественото здраве и икономиката. Затова призоваха заместник-председателите на Европейския парламент, отговарящи за комуникацията.

„Информацията и комуникацията са от решаващо значение за справяне с настоящата здравна и икономическа криза, породена от пандемията от коронавируса“, заявиха днес заместник-председателите на Европейския парламент Отмар Карас и Катарина Барли.

„Жизненоважно е на първо място всички национални органи да излъчват ясни и последователни послания към обществеността относно необходимите мерки за ограничаване разпространението на вируса, особено при вземането на решения за премахване на ограничителните мерки, като това трябва да бъде координирано в целия ЕС", отбеляза заместник-председателят Отмар Карас. „Неотложно е също така, в интерес на поддържането на единството и солидарността на ЕС, националните органи да положат повече усилия за комуникиране на общите действия в ЕС за подпомагане на държавите членки по време на тази криза, особено в контекста на борбата с дезинформацията. Ето защо е важно пресконференциите и обръщенията към медиите на председателя на Европейската комисията У. фон дер Лайен да бъдат широко разпространявани в държавите членки. Информацията създава осведомеността“, добави г-н Карас.

Заместник-председателят Катарина Барли заяви: „В крайна сметка инициативите, предприети на равнище ЕС, се одобряват не само от членове на Европейския парламент от всички държави членки, но и от министрите на всички национални правителства. Всички изпълняваме нашата роля при вземането на решения и всички печелим от крайния резултат." „ Много аспекти на настоящата криза изискват общ подход и обединени ресурси, като например съгласуването на правила за поддържане на отворени граници за притока на жизненоважни медицински и хранителни доставки, подкрепата за предприятията, работните места и потребителите, насърчаването на изследвания за ефективни ваксини, общите правила за авиокомпаниите, мерките за подпомагане на селското стопанство и туристическия сектор, както и помощта за нашите непосредствени съседи и партньори от трети страни“, допълни Барли.

„ЕС и ЕЦБ заедно са мобилизирали стотици милиарди евро финансова подкрепа за подпомагане на държавните финанси и икономиката, което е възможно само поради кредитоспособността на Европейския съюз и мащабното въздействие, което той има, когато действа съвместно“, заяви Карас.

Заместник-председателят Катарина Барли подчерта, че „голяма част от тези усилия не се отразяват достатъчно или, още по-лошо, дезинформационните кампании набират скорост и подхранват обществото с фалшиви новини, които са в ущърб на истинските усилия за взаимна подкрепа в тези много трудни и несигурни времена.“
