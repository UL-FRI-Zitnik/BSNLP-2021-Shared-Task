105
bg
2020-06-24
http://www.fromtheweb.eu
Удължава се извънредната епидемична обстановка в странатаРазпространението на коронавируса у нас вече е и клъстерно и дифузно

Министерският съвет е приел предложението на Министерството на здравеопазването и Националния оперативен щаб за удължаване на извънредната епидемична обстановка в страната до 15 юли. Това обясни по време на пресконференция в Министерски съвет министърът на здравеопазването Кирил Ананиев.

Той изнесе данни от анализ на ситуацията с коронавируса у нас, направен на двуседмична база. Така стана ясно, че от 9 юни насам в страната има значително завишение на дневните случаи в страната:

- в седмицата 27 май-9 юни – среднодневно случаите с коронавирус са 26;

- в седмицата 10 юни – 23 юни – среднодневно са 84, което е увеличение от 2,2 пъти.

Здравният министър подчерта, че през първия период са правени средно по 1200 теста дневно, а през втория 2000. При наличието на всички данни може да се изчисли „среднодневното ниво на положителност“, което за периода 27 май-9 юни е 2,43%, а за 10 юни – 23 юни – 4,4%, което означава, че се повишава интензивността на епидемичния процес и се увеличава разпространението на коронавируса на територията на страната.

Основните изводи от доклада на главния държавен здравен инспектор са няколко:

1. Причинителят на заболяването Covid-19 е вирус, който продължава да е с неизяснен произход и неизвестна инфекциозност. Към момента няма налични данни за изграждане на ефективен постинфекциозен имунитет на индивидуално ниво. 

2. Covid-19 представлява сериозна опасност за общественото здраве поради възможността за източник на инфекцията да служи не само болен човек, но и асимптомен вирусоносител.

3. Заболяването продължава да регистрира нарастващ брой медицински персонал.

4. Все още няма открито специфично лекарство и ваксина за това заболяване. Няма специфична профилактична мярка за Covid-19. 

Министър Ананиев отново подчерта, че няма да се въвеждат нови ли стари строги мерки. В сила остават следните ограничения:

1. Забрана за влизане в страната на граждани от определени държави, оценени като високорискови, поставяне под карантина на граждани на друга група държави;

2. Завишена хигиена на ръцете, спазване на дистанция от 1,5 метра, дистанционна форма на раборта, където е възможно, носене на маски на закрито, ограничаване на събиранията на много хора на едно място и масовите мероприятия;

3. Освен спазване на т.нар. 3Д, осъществяване на строг контрол за спазването на мерките.

Удължаването на извънредната епидемична обстановка и спазването на мерките ще помогнат на България да се справи с последващи епидемични вълни на Covid-19, подчерта министърът на здравеопазването.

Главният държавен здравен инспектор доц. д-р Ангел Кунчева заяви в отговор на журналистически въпрос, че все още има клъстерно разпространение на коронавируса у нас, но има и възникване на нови случаи на отделни места, което е дифузно разпространение. Според него проблемът с увеличаващия се брой на заболели не е в отпадането на мерките, а в неспазването на тези, които все още важат. 

Няма притеснителна информация за нещо, което да се е случило в детските градини, обясни министър Ананиев. Създадена е необходимата организация за дистанция между отделните групи, така че да не се събират на едно място, което е и най-важната мярка там, наред с предпазните средства за персонала, уточни министърът.

По повод предстоящото провеждане на абитуриентски балове доц. Кунчев обясни, че независимо от характера на едно събиране, ако разстоянието между хората е малко и контактът е близък, има риск. Той подкрепи призива на образователното министерство за отлагане на баловете и уточни, че рискът не е за децата, а за семействата и възрастните им членове.
