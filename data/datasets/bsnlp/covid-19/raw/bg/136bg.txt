136
bg
2020-03-25
http://www.fromtheweb.eu
Столична община пусна платформа за въпроси от граждани за COVID-19Системата ще предоставя за гражданите кратка, точна и актуална информация по основните въпроси, свързани с коронавируса

На сайта на Столичната община вече е активна новата Единна информационна система (ЕИС) по въпросите за COVID-19. Системата е изградена с безвъзмездното съдействие на софийския офис на SAP България, филиал на световния софтуерен лидер SAP SE у нас.

Платформата е достъпна през страницата за COVID-19 на Столичната община на адрес https://www.sofia.bg/covid-19 и предоставя за гражданите кратка, точна и актуална информация по основните въпроси – какво да правим ако имаме съмнения, че сме били в контакт със заразени лица; какво да правим, ако сме възрастни или трудноподвижни хора; какво да правим, ако имаме деца, ако скоро сме се завърнали от чужбина и др.

Системата е интерактивна, с лесна навигация води ползвателя до конкретния казус, от който се интересува, а информацията се обновява постоянно. Целта й е да предоставя най-актуалната и полезна информация на едно място, без да се налага гражданите да посещават различни страници на различни институции.

В допълнение, ЕИС улеснява получаването на обратна връзка относно проблемите на столичани, от какво се вълнуват и какви затруднения изпитват, а доброволци и дарители могат да заявят възможностите си за оказване на съдействие.

Технологията е предоставена по инициатива на екипа на SAP България в София, които се свързаха с новосъздаденото в Столичната община звено по Дигитализация, иновации и икономическо развитие (Innovative Sofia), за да предложат безвъзмездно внедряване на софтуерното приложение.

От началото на извънредното положение редица столични технологични компании активно предлагат идеи и готови за прилагане решения в помощ на гражданите и на управлението на града в кризисната ситуация. Столичният кмет Йорданка Фандъкова и екипите на Innovative Sofia и Invest Sofia изказват огромна благодарност към стартъп и IT компаниите в София за готовността им да помогнат с решения за града.
