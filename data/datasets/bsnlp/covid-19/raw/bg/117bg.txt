117
bg
2020-04-28
http://www.fromtheweb.eu
СЗО: Пандемията далеч не е преминалаГебрейесус призова света да се обедини, за да се бори заедно срещу коронавируса

Пандемията от новия коронавирус далеч не е преминала. Имаме да изминем дълъг път и да свършим още много работа.

Това предупреди в понеделник на редовния си брифинг генералният директор на Световната здравна организация (СЗО) Тедрос Аданом Гебрейесус, цитиран от Reuters. 

СЗО обяви загриженост за темповете на нарастване на случаите в Африка, Източна Европа, Латинска Америка и в някои азиатски страни, както и за последствията от прекъсването на нормалните здравни услуги, особено върху децата.

Ръководителят на СЗО добави, че има съобщения за недостиг на ваксини за други заболявания в 21 страни, в резултат на ограниченията по границите, свързани с пандемията.

Гебрейесус подчерта, че светът е трябвало да слуша внимателно СЗО, защото организацията още на 30 януари е обявила състояние на извънредна здравна ситуация заради коронавируса. По това време извън Китай е имало 82 случая на зараза и нито един смъртен случай.

Гебрейесус призова света да се обедини, за да се бори заедно срещу коронавируса. "Този вирус няма да бъде победен, ако не сме обединени. Ако не сме единни, вирусът ще използва пукнатините между нас и ще продължи да създава щети. Животът ще бъде загубен."

Миналата седмица СЗО отново предупреди, че вирусът продължава да бъде изключително опасен и ще остане дълго време.

Организацията също така отхвърли идеята за въвеждане на „паспорти на имунитет“ или „безрискови сертификати“, която обмислят много страни и компании и обяви,че са необходими повече изследвания, преди да се докаже, че подобни документи ще бъдат точни.

Междувременно потвърдените случаи на инфекции с новия кронавирус по света надхвърлиха 3 милиона по данни на университета „Джонс Хопкинс“ към 28 април.
