129
bg
2020-04-02
http://www.fromtheweb.eu
Сайт на ЕС разобличава най-често срещаните митове свързани с пандемията Разпространението на коронавируса доведе до появата на неверни новини и на дезинформация, които пречат на усилията за овладяване на пандемията

2 април е Международният ден на проверка на фактите. От Европейският парламент (ЕП) съобщиха, че докато много хора се борят ден и нощ да спасяват животи от коронавируса, здравните организации и лицата проверяващи факти разкриха друга тъмна страна на пандемията: организации и лица, които използват кризата за политически или търговски манипулации, вместо да подкрепят онези, които спасяват животи.

В подкрепа на фактическата и достоверна информация е създадена съвместна уеб страница на ЕС относно реакцията на Европа спрямо вируса. Тя също така предоставя информация за разграничаване на фактите от митовете, свързани с пандемията от COVID-19.

Според доклад на ЕСВД по проекта EUvsDisinfo, някои неверни твърдения са възникнали от актьори, близки до американската „алтернативна“ десница, от Китай и Русия. В тези случаи целта е политическа - да се подкопае Европейския съюз или да се създадат политически изменения.

Заместник-председателят на Парламента Отмар Карас (ЕНП, Австрия) настоя, че „Неверните твърдения са лесни за проверка. Лесно се намира доказателство за солидарността на Европейския съюз. ЕС има много ограничени правомощия по въпросите на здравеопазването, но страните от ЕС и ЕС като цяло търсят начини да помогнат на жертвите на кризата. В този момент немските медицински сестри и лекари се грижат за заразени с COVID-19 пациенти, които са дошли от Италия и Франция. Чехия изпрати по 10 000 предпазни екипировки в Италия и в Испания. Австрия и Франция изпратиха милиони маски за Италия.“

Заместник-председателят Катарина Барли (С&Д, Германия) подчерта, че „в такива времена животът зависи от това дали всички ние слушаме здравните власти, докато разпространяването на лъжи или омаловажаването на истината става все по-опасно. Важно е институциите да продължат тясното сътрудничество с онлайн платформите, като ги насърчават да популяризират достоверни източници, да понижат рейтинга на съдържание, което се отбелязва като невярно или подвеждащо, и да свалят незаконно съдържание или съдържание, което може да доведе до физическо насилие“.

Тя призова всички да обърнат специално внимание на опитите за онлайн дезинформация: „Днес, в Международния ден на проверка на фактите, бихме искали да напомним на хората за важността от проверяване на информацията и споделяме съвети за проверяване на фактите на всички езици. В момента, когато уважаваме социалното дистанциране и миенето на ръцете, имаме задължението да спрем разпространението на неверни съвети и манипулативни истории”.

Заместник-председателят Отмар Карас добави: „В криза като тази проверяването на фактите не се състои в това един човек да намира удоволствие да поправя хората, които правят грешки. По-скоро това е наш граждански дълг - да защитаваме европейските граждани и демократичното общество, което създадохме.“
