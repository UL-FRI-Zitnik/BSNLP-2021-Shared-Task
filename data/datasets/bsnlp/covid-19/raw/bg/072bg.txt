072
bg
2021-01-05
http://www.fromtheweb.eu
Британците ще прекарат третия локдаун по домовете си

Великобритания навлезе днес в третия локдаун, наложен заради Ковид-19, по време на който гражданите трябва да си стоят у дома, а правителството призовава за последно голямо национално усилие за сдържане на вируса, преди масовата ваксинация да доведе до промяна, предаде Ройтерс.

Премиерът Борис Джонсън обяви локдауна късно снощи, като заяви, че силнозаразния нов щам на коронавируса, открит във Великобритания, се разпространява толкова бързо, че има опасност до 21 дни да претовари възможностите на Националната здравна служба.

Само в Англия в болница с КОВИД-19 се намират около 27 000 души, като броят им е нараснал с 30 на сто само за седмица.

Броят на хоспитализираните е с 40 на сто повече отколкото по време на върховите стойности, достигнати през април, отбелязва АП.

"Идните седмици ще бъдат най-трудните до момента, но наистина вярвам, че ще навлезем в последния етап от борбата, защото всяка инжекция, която влезе в нашите ръце, променяме шансовете в полза на британците и срещу КОВИД-19", заяви Джонсън.

Великобритания започна да поставя две ваксини срещу Ковид, произведени от Пфайзер/Бионтех и от Астра Зенека/Оксфордския университет. Над 1 милион души вече получиха първите си дози.

Правителството заявява, че целта му е до средата на февруари да ваксинира всички пациенти на старчески домове и грижещите се за тях, всички на възраст над 70 години, всички здравни и социални работници, които са на предна линия в борбата с КОВИД-19 и и всички, които са особено уязвими по клинични причини.

Високопоставеният министър Майкъл Гоув заяви днес, че през идните седмици темпото на ваксинацията ще се ускори и уточни, че поставената цел е амбициозна, но възможна. Той добави, че правителството скоро ще обяви нови мерки за пристигащите от чужбина, за да защити по-добре британските граници срещу коронавируса.

Очаква се новият локдаун да продължи поне до средата на февруари и след това да бъде облекчаван постепенно. Според правилата в Англия се затварят всички училища и университети. Жителите са инструктирани да работят дистанционно, освен ако това е невъзможно. Цялата хотелиерска индустрия трябва да бъде затворена, както и магазините, продаващи стоки, които не са от първа необходимост. Организираните спортове на открито и закрито се отменят, освен за елитните спортисти.

Хората ще имат право да излизат само при изключителни обстоятелства, като отиване на пазар, до аптека, за посещение при лекар, пътуване за работа при липса на възможност за дистанционен труд. Детските ясли ще продължат да работят, както и училищата за "ключови служители", като лекарите.

Конкретните мерки, обявени от Джонсън, се отнасят до Англия, но полуавтономните власти в Шотландия, Уелс и Северна Ирландия наложиха подобни мерки и там, отбелязва Ройтерс.

Няколко часа по-рано премиерката на Шотландия Никола Стърджън също обяви обща карантина в провинцията до края на януари. "От полунощ и в продължение на целия януари ще бъдете юридически задължени да си стоите у дома", заяви тя на пресконференция.

В Уелс е в сила обща карантина от 20 декември, а училищата ще работят дистанционно до 18 януари.

В Северна Ирландия на 26 декември бе наложена шестседмична карантина, припомня ДПА.

Гоув заяви, че министърът на финансите Риши Сунак ще обяви днес нови мерки за подкрепа на предприятията, след като от март насам бяха въведени серия от скъпоструващи програми, целящи да предотвратят пълен икономически срив.

Общо от началото на пандемията над 75 000 души във Великобритания са умрели в рамките на 28 дни, след като са дали положителен тест за КОВИД-19, припомня Ройтерс.

Новите мерки ще започнат да бъдат отменяни едва от март, като може да не бъдат отменени всички мерки.

"От началото на март би трябвало да можем да отменим някои от тези ограничения, но не задължително всичките", предупреди Майкъл Гоув, цитиран от Франс прес. "Ще направим всичко, за да може да бъдат ваксинирани възможно най-голям брой хора, за да можем да започнем да отменяме постепенно ограниченията", увери той.

По данни на британски учени новият коронавирусен щам е с 50 до 70 на сто по-заразен от първоначалния вариант, отбелязва АФП.

По закон карантината влиза в сила от 0:01 ч. в сряда, но Борис Джонсън призова населението да започне да спазва мерките незабавно.
