045
bg
2020-09-30
http://www.fromtheweb.eu
Официално: МЗ ще субсидира клиники и отделения да поемат пациенти с COVID-19

Държавно финансиране ще могат да получават и други болници с разкрити клиники и отделния по инфекциозни болести за период на извънредно положение или обстановка

Готовността на инфекциозните отделения за реакция при епидемична ситуация вече се субсидира от Министерството на здравеопазването (МЗ). Това става с промените в Наредбата за медицинските дейности извън обхвата на Закона за здравното осигуряване, които са публикувани в Държавен вестник.

С новите текстове се разширява обхватът на субсидираните от министерството дейности. Създадена е възможност клиники и отделния по инфекциозни болести в държавни и общински болници да бъдат субсидирани за поддържане готовност за оказване на медицинска помощ в случаите на епидемично разпространение на заразни болести, в т.ч. и на COVID-19.

Такава субсидия могат да получават и други болници с разкрити клиники и отделния по инфекциозни болести през периода на обявено извънредно положение или на обявена извънредна епидемична обстановка.

За субсидирането на структурите по инфекциозни болести Министерски съвет отпусна допълнително 9,6 млн. лева по бюджета на здравното министерство. 

В Наредбата е определен 10-дневен срок за подаване на заявления за сключване на договор за субсидиране на клиники и отделния по инфекциозни болести за 2020 г., посочват от министерството.

С обнародваната Наредба се увеличава и стойността, която Министерство на здравеопазването заплаща на лечебните заведения за дейности по медицинска експертиза, осъществявана от ТЕЛК. Дадена е и възможност комплексните онкологични центрове, в които има създадени териториални експертни лекарски комисии, да бъдат субсидирани.

Актуализира се и субсидията за дейностите по откриване, лечение, проследяване и рехабилитация на пациенти с активна туберкулоза, както и субсидията за лечение на пациенти с психични заболявания. За увеличаването въпросните субсидии по бюджета на МЗ са осигурени допълнително 1,4 млн. лева.
