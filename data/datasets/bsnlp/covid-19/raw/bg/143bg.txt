143
bg
2020-03-20
http://www.fromtheweb.eu
Потвърдените случаи на Covid-19 у нас са вече 112Задействана е процедура за внос на лекарство за малария, което е ефективно при борба с коронавируса

В България вече има 112 потвърдени случая на Covid-19. Вчера са изследвани още 56 проби, от тях са излезли новите случаи, обясни ген. Венцислав Мутафчийски. Във Варна има 4, Смолян – 3, Перник – 2, Пловдив – 2, Габрово – 2, Плевен – 4, Ловеч – 1, Лом – 1. Един от болните в Пловдив е лекар, от 6 дни не е на работа и са установени неговите контакти.

От софийските болници във ВМА има 14 пациенти с потвърден коронавирус и 21, които са силно подозрителни за заболяването, в „Пирогов“ има 4-ма, доказан е вече пациентът в тежко състояние, който бе преведен в болницата интубиран, в „Софиямед“ има 1.

В отговор на журналистически въпрос ген. Мутафчийски обясни, че препаратът, който се използва за лекуване на малария (хлорохинов фосфат) наистина е одобрен от СЗО и се препоръчва при лечение на новия коронавирус, но у нас той не е разрешен. Задействана е процедура за неговия внос. Изяснява се дали е възможна доставка на суровини, за да си го произведем в България, но повечето суровини идват от Китай, уточни още ген. Мутафчийски.

Пациентите в Плевен и Габрово са оздравяващи. За да бъдат освободени от болнично лечение, пациентите с доказан коронавирус, трябва да бъде установено, че организмът им се е изчистил от вируса. Това става с 2 поредни отрицателни проби в рамките на 24 часа. Средно изчистването става за 21 дни, но има и случаи на хора, които го носят повече от 30 дни, така че това се установява с тестване, разясни още ген. Мутафчийски.

Той още веднъж призова възрастните хора да останат по домовете си, тъй като са най-уязвимата група.

Като се има предвид размера и популацията на София, за столицата все още не се налага въвеждане на по-строги мерки, обясни началникът на щаба в отговор на журналистически въпрос. Бройките потвърдени случаи на Covid-19 все още са малко.

По света има 245 000 случая на потвърден коронавирус. Гърция наближава 500 потвърдени случая, Северна Македония – 40, Сърбия -103, Турция – 359, Италия – 41 000, Великобритания – 3000, Германия – 13 000, Испания – 18 000, Франция – 10 000. В Китай има само 39 нови случая.
