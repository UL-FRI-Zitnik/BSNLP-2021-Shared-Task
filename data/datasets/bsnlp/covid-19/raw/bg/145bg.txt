145
bg
2020-03-18
http://www.fromtheweb.eu
Китай готов да помогне на България с маски и защитни средстваВсе още не сме постигнали победа над коронавируса, заяви в разговор с премиера Борисов китайският премиер Ли Къцян

Министър-председателят Бойко Борисов проведе телефонен разговор с премиера на Китай Ли Къцян по повод пандемията от коронавирус. Двамата обсъдиха усилията, които всяка една от двете държави полага, за да ограничи разпространението на COVID-19.

Борисов поздрави Китай за ефективните мерки за поставянето на епидемията от коронавируса под контрол. От своя страна китайският премиер Ли Къцян благодари на българския министър-председател за изразената от него подкрепа и съпричастност в най-тежкия момент от кризата с коронавируса в Китай.

Ли Къцян отбеляза, че предприетите мерки в Китай вече дават резултати, но по думите му все още не е постигната победа над коронавируса и е необходимо борбата да продължи, като държавите взаимно си помагат. Китайският премиер изрази увереност, че светът ще се справи и ще успее да преодолее пандемията.

Премиерът Ли Къцян посочи, че разбира, че за България коронавируса е голямо предизвикателство. Той изрази готовността на Китай да предостави помощ на нашата страна под формата на дарение на маски, очила, ръкавици и други защитни средства. Китай възнамерява да отпусне и по линия на Европейската комисия подобен вид помощ, от която България също ще може да се възползва като държава-член на ЕС. Китайският премиер също така изрази готовност да окаже съдействие на България за установяване на контакт с китайски фирми-производители на защитни средства и респиратори, за да може, чрез министерствата на икономиката и търговията на двете страни България да закупува необходимите бройки.

Борисов благодари на премиера Ли Къцян и на Правителството на Китайската Народна Република за тяхната инициатива за държавно дарение, както и за вече направеното дарение от 12 000 маски за еднократна употреба и 2 000 специални маски, за България от правителството на Провинция Дзянси и от Асоциацията за икономическо и техническо сътрудничество Китай-Европа.

Китай за пореден път доказва високото ниво на приятелските си и дипломатически отношения с България, изтъкна Борисов. Българският министър-председател отбеляза, че цени високо заявената от китайска страна готовност за подкрепа на международната общност в борбата с епидемията.

Борисов благодари за помощта на китайските власти за извеждането на двама български граждани от Ухан с полет на Франция в началото на месец февруари и за грижите, полагани от китайска страна за останалият в Ухан български студент. От своя страна китайският премиер Ли Къцян изрази увереност, че българската страна ще прояви грижа към китайските граждани и студенти в България. „Взаимно трябва да се грижим за гражданите на нашите две страни“, отбеляза министър-председателят Бойко Борисов.

В рамките на разговора премиерите Борисов и Ли Къцян изтъкнаха приятелските отношения между България и Китай.
