081
bg
2020-11-25
http://www.fromtheweb.eu
Вирусологът Дростен: Има и друг коронавирус с потенциал за пандемия

Водещият германски вирусолог Кристиан Дростен смята, че има и друг коронавирус, който е с потенциал да предизвика пандемия. Дори и при най-леки симптоми на настинка си оставайте вкъщи, апелира той.

И без симптоми за Ковид-19, а дори само при най-леки признаци на настинка, е добре да си останете вкъщи, вместо да ходите на работа и да си контактувате с други хора, препоръчва Кристиян Дростен. Признаците може да са толкова безобидни, че домашният лекар да не вижда причини за правенето на тест за коронавирус, но с цел да се спре по-нататъшното разпространение на заболяването е желателно дори и само при дразнене в гърлото или лека хрема да не се излиза от вкъщи. Ситуацията ще се подобри, чак когато има готова за употреба ваксина, смята Дростен. 

Бързи тестове - само при симптом

Съветът на вирусолога се базира и на наскоро променените препоръки на института „Роберт Кох“ за правене на тестове най-вече на хора с отчетливи симптоми на Ковид заради ограничените капацитети на лабораториите. Тези, които въпреки наличието на симптоми не могат да бъдат тествани, би трябвало да се изолират за пет дни вкъщи и да прекратят изолацията едва след още два допълнителни дни без симптоми, препоръчват от института „Роберт Кох“.

По този повод Кристиан Дростен заявява, че е важно хората с леки симптоми да имат възможност да си направят бърз тест, например при личния лекар. Вирусологът подчертава, че смята бързите тестове са „важен нов инструмент“ в борбата срещу пандемията. До момента те бяха на разположение само за медицинския персонал.

В същото време Дростен твърди, че масовото прилагане на бързите тестове - т.е. и на хора без всякакви симптоми - не е препоръчително, тъй като те могат да дадат и грешен резултат, а това би довело до безпричинната изолация на относително много хора. Тези тестове по-скоро би трябвало да се приложат в огнищата на разпространение на заболяването.

"Всички в момента се занимават с коронавируса, но има и друг вирус от същото семейство, който е с потенциал да предизвика пандемия", смята водещият вирусолог на берлинската болница „Шарите“. Той смята да насочи следващите си проучвания именно в тази насока и да изследва вируса, предизвикващ Близкоизточния респираторен синдром (БИРС).

И този коронавирус е смъртоносен

Този вирус засяга горните дихателни пътища и също може да предизвика смъртоносна бронхопневмония. Подобно на коронавируса той се пренася от животни върху хора – най-вероятно от камили. Има обаче и случаи, когато заразата се е разпространила при контакт между хора. Коронавирусът на Близкоизточния респираторен синдром е установен е за първи път на Арабския полуостров през април 2012 година, оттогава насам се разпространява предимно в Саудитска Арабия.

През 2015 година за проява на този вид инфекция, предизвикана от внос на БИРС бе съобщено от Южна Корея – в рамките само на няколко седмици там бяха регистрирани 186 болни, като в 38 случая заболяването е довело до смърт. По данни на института „Роберт Кох“, досега в Германия е имало три случая на зараза с коронавируса на Близкоизточния респираторен синдром – сред хора, пристигнали от Катар и от Обединените арабски емирства, както и у пациент, посетил пазар за камили на Арабския полуостров. Той починал три месеца по-късно от последствията от заболяването.

До септември т.г. Европейският център за превенция и контрол на заболяванията е регистрирал над 2500 случая на заболяване от Близкоизточния респираторен синдром в 27 държави, като смъртните случаи са над 800.
