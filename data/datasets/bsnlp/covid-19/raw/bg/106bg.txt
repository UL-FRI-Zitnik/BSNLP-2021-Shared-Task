106
bg
2020-06-24
http://www.fromtheweb.eu
Здравният министър предложи удължаване на извънредната епидемична обстановкаПричината е увеличеното разпространение на коронавируса у нас

По време на заседанието на Министерски съвет министърът на здравеопазването Кирил Ананиев предложи удължаване на извънредната епидемична обстановка в страната до 15 юли.

Той аргументира предложението си с увеличеното разпространение на болестта у нас, като отчете, че след 9 юни има значително увеличение на броя носители на вируса и на болните от него: „От 27 май до 9 юни среднодневният брой на заразените у нас е 26 души. От 10 до 23 юни нараства до 84 случая на ден“.

Здравният министър поясни, че няма да се въвеждат нови мерки, нито ще се възстановяват стари. Остават изискванията за носене на маска на закрито, повишена дезинфекция на ръцете, спазване на дистанция и препоръките за дистанционна работа, несъбиране на големи групи хора на едно място и провеждане на масови мероприятия. 

Новата и най-важна насока е въвеждането на строг контрол за спазването на въведените правила, подчерта министър Ананиев.

Премиерът Бойко Борисов каза „Аз мисля да подкрепим министър Ананиев.“ Той обясни, че целият свят в момента се движи на принципа проба-грешка по отношение на коронавируса. По повод затягането на контрола и глобите за неспазването на мерките против разпространението на Covid-19, премиерът заяви: „демокрацията е за дисциплинираните, за вътрешната дисциплина да спазват определените правила“.
