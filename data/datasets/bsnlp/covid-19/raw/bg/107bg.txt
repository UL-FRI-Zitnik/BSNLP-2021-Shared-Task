107
bg
2020-06-15
http://www.fromtheweb.eu
Нови случаи на Covid-19 в Пекин подхранват страхове за втора вълна на вируса в КитайТуристическите обекти са затворени, спортните събития са отменени

Множество нови случаи на Covid-19 в китайската столица Пекин, които се появиха през уикенда, увеличиха броят нови случаи в страната до връх от преди 2 месеца, съобщава South China Morning Post.

Бен Каулинг, преподавател и завеждащ Епидемиология и биостатистика в Училището по здравеопазване на Университета Хонконг, коментира, че това е началото на втора вълна на коронавируса в китайската столица. „Мисля, че има много повече инфекции в Пекин, които не са установени“, казва той.

За 24 часа от петък в полунощ до събота в полунощ (13 юни) в Пекин са установени 36 нови случая, като до неделя в 07:00 сутринта има още 8 нови. Всички те са свързани с най-големия пазар на едро за хранителни стоки в града, съобщиха градските власти в неделя вечерта (14 юни).

Точният източник на заболяването все още не е установен, но изглежда, че всички случаи са свързани с пазара Синфади, в община Фенгтай в Пекин. Освен това местната епидемия зловещо наподобява тази в първоизточника на инфекцията – пазарът за живи животни и морски дарове в Ухан, провинция Хубей, коментира изданието.

Този път, обаче, властите затвориха пазара и съседните квартали светкавично. Правителството съобщи, че около 46 000 жители на тези части на града ще бъдат тествани за коронавирус, а проби вече са взети от 10 000 души.

Няколко други квартала увеличиха нивото си на тревога и отмениха публични събития, планирани за понеделник (15 юни).

В четвъртък (11 юни) Пекин съобщи за 51 нови случая на Covid-19, което прекрати период от общо 55 дни, в който нямаше нито един нов случай в града.

Заразата се е разпространила и извън столицата, като в североизточната част на страната в Лиаонинг, са установени 2 нови случая, които са свързани с пазара за храна в Пекин.

За 24-те часа до събота в полунощ за цялата страна има установени нови 57 случая, което е най-високият брой новоустановени инфекции от 2 месеца насам, съобщава китайската Национална здравна комисия. 38 от тях са местни, включително 36-те от Пекин, а 19 са „внесени“ от пристигащи от чужбина хора. Има и 1 установен случай на асимптоматичен пациент, но в Китай тези хора не се вписват в официалната статистика.

Говорител на здравното бюро в Пекин призова всички, които са посещавали пазара Синфади от 30 май насам да съобщят това, за да могат да бъдат тествани.

В продължение на няколко месеца в Китай имаше основно внесени случаи от чужбина, с изключение на няколко в североизточната част на страната. Във връзка с новите случаи много големи градове в страната наложиха нови мерки за ограничение, включително и 7-дневна карантина за хора, идващи от Пекин.

В самата столица са отменени всички спортни събития, забранен е туризмът от други части на Китай, а културните забележителности са затворени съобщава „Ройтерс“.
