134
bg
2020-03-28
http://www.fromtheweb.eu
Бразилският президент осмя истерията около COVID-19 и призова хората да се върнат на работаНа фона на драконовските мерки за спиране на пандемията по света, Жаир Болсонаро заяви, че иска да запази икономиката, като осмя истерията около вируса

На фона на драконовските мерки за спиране на разпространението на пандемията от коронавирус, които в момента прилагат много страни по света, президентът на Бразилия продължава да държи малко по-различен курс.

В петък Бразилия забрани влизането през летища на чужденци без жителство в страната, за да бъде забавено разпространението на коронавируса, но президентът Жаир Болсонаро призова бразилците да се върнат на работа, вместо да спазват социална дистанция, предаде Reuters. 

Забраната за пътуване на министерството на правосъдието влиза в сила в понеделник и следва подобни мерки в няколко други южноамерикански държави. Непоследователният отговор на Бразилия на епидемията обаче предизвика грозен спор между президента и управителите на бразилките щати.

Пренебрегвайки съветите на експертите по обществено здраве, Болсонаро заяви, че иска да запази икономиката, като осмя истерията около вируса, който нарече просто един „лек грип“. Той е ядосан на губернаторите и кметовете, които доведоха щати като Сао Пауло и Рио де Жанейро до застой, за да овладеят огнището. В петък той пусна телевизионна реклама #BrazilCannotStop, представяща лозунг, подобен на кампания в Милано (#MilanWillNotStop), преди смъртните слуаи в Италия да нараснат.

„За търговците в кварталите, за собствениците на магазини в градските центрове, за служителите, за милиони бразилци, Бразилия не може да спре“, се казва в рекламата, която показва кадри от препълнени класни стаи и улични пазари. Твърди се, че  Болсонаро е пуснал рекламата, без да се консултира със здравното министерство. Оттам обаче обявиха, че мерките, препоръчващи социално дистанциране, остават същите. 

Губернаторът на Сао Пауло Жоао Дория, бивш съюзник на Болсонаро, който е в спор с президента за справяне с кризата, нарече рекламата „дезинформация“. „Повече от 50 държави са под карантина. Значи целият свят греши и единственият човек, който е прав, е президентът Жаир Болсонаро?“, каза той в петък.

Междувременно броят на заразените и смъртните случаи в страната продължава да расте.
