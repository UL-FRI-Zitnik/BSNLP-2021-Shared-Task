036
bg
2020-05-15
http://www.fromtheweb.eu
Официално: Моловете и фитнес залите отварят врати в понеделник

Остава обаче забраната на територията на МОЛ-овете да работят увеселителните и игрални зали и баровете

Здравният министър издаде заповед, с която търговските центрове тип МОЛ могат да работят с клиенти от понеделник, 18 май, съобщават от правителствения пресцентър.

Остава забраната на територията на МОЛ-овете да работят увеселителните и игрални зали и баровете, както и закритите търговски площи на заведения за хранене и развлечения - ресторанти, заведения за бързо обслужване, питейните заведения и кафе-сладкарници, развлекателни центрове, детски и спортни съоръжения на закрито. Изключение са заведенията за хранене в тях с открита площ и самостоятелен вход.

Със същата заповед от понеделник, 18 май, дейността си могат да възстановят и фитнес залите при заетост на местата не повече от 10 човека за груповите занимания и не повече от 1 човек на 4 кв. м. площ.

Със заповедта се дава възможност институциите от системата на предучилищното и училищното образование да организират обучение на ученици, оценяване и подкрепа за личностно развитие, а  висшите училища да организират обучение и оценяване на студенти и на докторанти, доколкото и ако е възможно от разстояние в електронна среда чрез използване на средствата на информационните и комуникационните технологии. Изключенията от тази забрана са ясно разписани в текста на заповедта.
