021
bg
2021-01-05
http://www.fromtheweb.eu
Путин и Меркел обсъдиха възможно съвместно производство на ваксини

Двамата лидери разговаряха по телефона за „въпроси около сътрудничеството в борбата с коронавирусната пандемия“

Руският президент Владимир Путин е обсъдил с германския канцлер Ангела Меркел възможността за „съвместно производство на ваксини“ срещу коронавируса. Това съобщи днес Кремъл. Информацията идва в момент, когато Москва търси начини да разшири възможностите си в тази сфера, предаде БТА.

Двамата лидери разговаряха по телефона за „въпроси около сътрудничеството в борбата с коронавирусната пандемия“ и „акцентът бе поставен върху евентуалните перспективи за съвместно производство на ваксини“, информира Кремъл в комюнике. Според информацията са договорени контакти по темата между ресорни ведомства от двете страни.

Путин и Меркел обсъдиха освен това уреждането на конфликта между силите на Киев и проруските сепаратисти в Източна Украйна, до голяма степен замразен след подписването на мирни споразумения през 2015 г., но стигнал до политическа безизходица.

Руската ваксина получи подкрепа по-рано през декември, когато от AstraZeneca се съгласиха да тестват комбинация от своята ваксина с един от двата препарата, които представляват лечението със „Спутник V“. Все още обаче не е ясно на какъв етап е съвместната разработка.

Москва побърза да дадат зелена светлина за прилагането на руската ваксина още преди тя да е преминала фаза 3 на одобрение, което според чуждестранни анализатори е подкопало доверието в нея. Засега Русия има поети ангажименти за покупка на препарата от други държави, но неговото прилагане е започнало само в Беларус.
