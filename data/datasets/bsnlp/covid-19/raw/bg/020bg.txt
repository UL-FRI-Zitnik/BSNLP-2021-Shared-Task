020
bg
2021-01-05
http://www.fromtheweb.eu
"Пет звезди" - от антиваксъри до задължителна ваксина за COVID?

Преди години позицията на италианското движение беше срещу ваксините като цяло, но днес нагласите са други

Италия беше първата европейска държава, която видя препълнени болниците си с болни от COVID и за много хора в страната ваксината е надежда за справяне с пандемията от коронавируса, пише европейското издание Politico. Но в същото време италианците са едни от най-големите скептици срещу ваксините по принцип.

Това противоречие в голяма степен засяга една от управляващите партии в страната - популисткото движение "Пет звезди".

Още през 1998 година лидерът на движението Бепе Грило изказа съмнение за ползата от ваксинациите по време на телевизионно предаване на живо.

През годините тази нагласа сред лидерите на партията се запази. "В някои случаи ваксините са полезни. Но в други случаи виждаме, че те се правят изцяло в полза на фармацевтичните компании, не в интерес на гражданите", коментира Паола Таверна, зам.-председател на долната камара на италианския парламент през 2015 година.

През 2018 година тя засили антиваксърската си позиция, изтъквайки, че "неваксинираното дете е здраво дете".

Все пак "Пет звезди" смекчи тона още преди появата на коронавируса. Самата Таверна заяви няколко месеца след коментара си за неваксинираните деца, че повече няма да говори по темата. Грило пък подписа "алианс за наука" с вирусолога Роберто Буриони.

Днес "Пет звезди" подкрепя изцяло ваксината срещу коронавируса и представители на партията са категорични, че тя е решение за излизане от здравната криза. През декември страната отново е на челна позиция по смъртност от вируса в Европа. Невъзможността на правителството да управлява втората вълна на заболяването в страната вече тежи доста върху популярността му.

Смяната на мнението на лидерите на "Пет звезди" е съществена - зам.-министърът на здравеопазването Пиерпаоло Силери например се обяви за задължителна ваксинация срещу коронавирус.Това е голям завой за Силери, който през 2019 година настояваше за смекчаване на правилата, които не допускат неваксинирани деца да учат в училищата в страната.

Новите настроения не се харесват на болшинството партийни членове и обещават доста вътрешни битки. Като цяло италианците са много скептични към новите ваксини - всеки пети отказва да се ваксинира срещу коронавируса. Половината от хората, които все пак ще се ваксинират, пък предпочитат да изчакат малко.

Италианците, заедно с французите и румънците, са най-активните антиваксъри в Европа.
