071
bg
2021-01-05
http://www.fromtheweb.eu
Членовете на хърватския кризисен щаб се ваксинираха срещу Ковид-19, с изключение на здравния министър

Членовете на хърватския Национален щаб за борба с коронавируса се ваксинираха днес пред камерите на журналистите, с изключение на здравния министър Вили Берош, който е преболедувал Ковид-19 и все още има придобит имунитет, предаде Танюг.

Берош каза пред журналисти, че се е чудил дали да се ваксинира, но след консултации със специалисти решил да го направи, когато изгуби естествено придобития имунитет.

Министърът заяви, че подкрепя ваксинацията, но би било неетично да иска "допълнителна защита", когато няма достатъчно ваксини, и по този начин да лиши от ваксината някой, който има по-голяма нужда от него.

Той припомни, че в Хърватия има над 214 000 души, които са преболедували Ковид-19.

"Всички, които сме преболедували преди три до шест месеца, не би трябвало да се ваксинираме в този момент, а когато придобитият ни имунитет деградира", каза здравният министър, като добави, че ще се ваксинира публично след 3 месеца.

Пръв се ваксинира пред камерите министърът на вътрешните работи и ръководител на националния щаб Давор Божинович, а след него директорът на Института за обществено здраве Крунослав Цапак и другите членове на щаба.
