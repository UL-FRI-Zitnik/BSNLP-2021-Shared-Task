97
cs
2020-08-11
http://www.fromtheweb.eu
Rusko schválilo očkování proti novému koronaviru, oznámil Putin. Experti jsou skeptičtí

Vladimír Putin oznámil, že ruské ministerstvo zdravotnictví schválilo první očkovací látku na světě proti nemoci covid-19, kterou způsobuje koronavirus. Informovala o tom ruská agentura TASS. „Pokud vím, dnes (v úterý) ráno byla poprvé na světě schválená vakcína proti novému koronaviru,“ uvedl ruský prezident. Putin pak vyzval ministra zdravotnoctví, aby poskytl další informace o očkovací látce. „Vím, že funguje dost efektivně, vede ke vzniku stabilní imunity a, opakuji, prošla všemi požadovanými kontrolami,“ doplnil Putin. Podle vicepremiérky Taťjany Golikovové by vakcinace mohla začít koncem srpna nebo začátkem září. TASS poznamenal, že podle osvědčení zveřejněného na webových stránkách státního registru léčiv vstoupí nová vakcína do „civilního oběhu“ od 1. ledna příštího roku. Německý biochemik Klaus Cichutek, kterého oslovila agentura DPA, považuje řádné schválení vakcíny bez obsáhlých dat ze třetí fáze testování za riskantní. V této fázi, které se obvykle účastní několik tisíc až desítek tisíc pokusných jedinců, je podle ředitele Ústavu Paula Ehrlicha možné zjistit mimo jiné to, zda nemá vakcína nějaké méně časté nežádoucí účinky. V Německu je ze zákona možné schválit očkovací látku pro distribuci právě až po skončení poslední fáze. Závod o očkování. V Rusku pracuje na vývoji očkování proti covidu-19 několik laboratoří. Nejrychlejší byl moskevský Gamalejův institut, který od půlky července plánoval schválení vakcíny k 10. srpnu. Tato očkovavací látka by být použitelná pro veřejnost, přičemž jako první by ji měli dostal zdravotníci, to potvrdila i vicepremiérka.

„Je to jako Sputnik,“ uvedl Kirill Dmitriev, který vede nadaci, jež vývoj očkování financuje. „Američané byli tak překvapení, když poprvé uslyšeli pípat družici Sputnik. A s očkováním to bude stejné, Rusko ho bude mít jako první,“ dodal. Co se (ne)ví o vakcíně. Rusko zatím nezveřejnilo žádná vědecká data k této vakcíně, nebyla zatím ani rozsáhleji testována. Všechny údaje by podle ruské strany měly být dostupné pro experty z celého světa do poloviny srpna. Druhá fáze testování měla skončit k 3. srpnu, podle agentury TASS byly její dvě verze testovány vždy na 43 dobrovolnících. Třetí fáze má probíhat současně s očkováním zdravotníků. Podle ruské agentury TASS by se tyto zkoušky měly uskutečnit asi na 1600 osobách. Očkovací látku bylo možné připravit tak rychle proto, že jde o upravenou vakcínu používanou proti jiným nemocem. Stejný přístup přitom zvolily i další vědecké týmy po celém světě. Například americká Moderna pracuje s přípravkem původně vyvíjeným proti jinému smrtícímu koronaviru MERS.

Dobrovolníky, na nichž byla ruská vakcína v prvních dvou fázích vyzkoušena, dodala armáda. Vedoucí projektu Alexander Ginsburg informoval CNN, že aby prokázal bezpečnost vakcíny, nechal se jí už sám naočkovat. Využívá, podobně jako řada jiných testovaných přípravků, oslabený lidský adenovirus, který dopraví látku do buněk, ale sám se pak už v těle nemnoží. Počítá se s tím, že bude zapotřebí dvou očkování, aby bylo dostatečně účinné.
