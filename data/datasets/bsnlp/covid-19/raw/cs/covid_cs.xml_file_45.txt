45
cs
2021-01-02
http://www.fromtheweb.eu
Ničivé požáry v Austrálii, velké změny v USA. Rok 2020 nebyl jen covid

Devastující byly rozsáhlé požáry v Austrálii, které do ledna 2020 zasáhly plochu přes 186 tisíc kilometrů čtverečních. Nejhůře byla zasažena jihovýchodní část země. Desítky lidí přišly o život, tisíce rodin o své domovy. Požáry se dotkly života tří miliard živočichů, uvádí Mezinárodní fond pro australskou přírodu (WWF), Odhady hovoří o 143 milionech savců, 2,46 miliardách plazů, 180 milionech ptáků a 51 milionech žab. Nedá se říct, jestli všechna zvířata uhynula, podle profesora z Univerzity v Sydney Chrise Dickmana byly ale vyhlídky pro zvířata, kterým se podařilo před běsnícím živlem uniknout, velmi nepříznivé kvůli nedostatku potravy a také například narušením teritoria dalších živočichů. "Prozatímní zjištění jsou šokující. Je těžké představit si jinou událost kdekoliv na planetě, při které uhynulo nebo se muselo přesunout tak ohromné množství zvířat. Tato událost se řadí mezi nejhorší katastrofy pro divokou přírodu v moderní historii," zhodnotil ředitel WWF Dermot O'Gorman.



Šíření koronaviru SARS-CoV-2. První případ nákazy novým koronavirem byl zaznamenán už v prosinci 2019 v čínském městě Wu-chan. Zásadní roli v počátku šíření měl sehrát místní trh, odkud se měla nákaza začít šířit. K identifikaci viru SARS-CoV-2 došlo na začátku ledna. Objevily se spekulace, že byl koronavirus vytvořen v laboratoři, to ale například Světová zdravotnická organizace (WHO) odmítá s tím, že se začal šířit ze zvířat na člověka, původním hostitelem mají být netopýři. I přes veškerou snahu všech zemí se koronavirus rychle rozšířil po celém světě, na začátku března vyhlásila WHO koronavirovou pandemii, kterou se stále nedaří potlačit. Koronavirem se již nakazily desítky milionů lidí napříč celým světem. Podle WHO již bylo potvrzeno přes 78 milionů případů, více než 1,7 milionů nakažených zemřelo. Jen v Česku se již potvrdilo více než 667 tisíc případů, v souvislosti s koronavirem zemřelo téměř 11 tisíc lidí. Výrazným zlomem v boji s koronavirem má být podle odborníků vakcína, očkování po celém světě již začalo. Brexit. Zásadním tématem letošního roku je bezpochyby takzvaný brexit, tedy proces ukončení členství Spojeného království Velké Británie a Severního Irska v Evropské unii. Po dlouhém jednání 31. ledna 2020 Spojené království definitivně opustilo Evropskou unii. Od února setrvává v určitém přechodném období, během kterého se řeší řada závazků k EU. Podobu závěrečné dohody britská vláda zveřejnila v prosinci.
