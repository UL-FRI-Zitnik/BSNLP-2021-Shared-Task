file18908504
cs
2021-01-11
http://www.fromtheweb.eu
Česko má aktuálně 572 nakažených koronavirem. Pět nemocných je ve vážném stavu

Česko má 572 potvrzených případů nákazy koronavirem. Aktualizované údaje onemocnění COVID-19 zveřejnilo ministerstvo zdravotnictví na svém webu. Počet nemocných stoupl v porovnání se středečním večerem o 50 případů. Pět nemocných je ve vážném stavu, uvedl ve středu ministr zdravotnictví Adam Vojtěch (za ANO). Čtyři pacienti jsou na umělé plicní ventilaci, jeden nemocný je napojen na mimotělní oběh. Stále platí, že vyléčeni jsou tři lidé.

Nejvíce nakažených je stále v Praze, během středy tam přibylo 27 nových potvrzených případů, celkem jich je v metropoli 181, mezi novými pacienty je 25 dospělých a dvě děti.

Za Prahou následuje s 56 případy Středočeský a s 51 nakaženými Olomoucký kraj. Nejméně případů je v Libereckém kraji, kde testy dosud prokázaly nákazu u pěti lidí.

Nové testy i další opatření

Ministr zdravotnictví Adam Vojtěch (za ANO) ve středu na twitteru uvedl, že do testování je zapojeno 36 laboratoří a testuje se víc lidí. V úterý bylo podle dat vyšetřeno 1362 lidí, což je o 128 více než v pondělí. Celkem bylo k úterý provedeno přes 7600 testů. Středeční údaje nejsou zatím k dispozici.
