file18908776
cs
2021-01-11
http://www.fromtheweb.eu
Zrodila se pandemie covidu v čínské laboratoři?

Wuchanský virologický institut. Vzešla z něj pandemie covidu?

Viníkem epidemické katastrofy není matka příroda, ale čínský stát. Takový výklad pandemie, ke kterému se ve čtvrtek během svého posledního vystoupení ve sněmovně přiklonil Roman Prymula, nelze prokázat, ani vyvrátit. Podezření na únik viru z laboratoře ve Wu-chanu jsou ale silná.

Výzkum nebezpečných koronavirů, ničení důkazů a jiné zametání stop včetně internování vědců – to vše posiluje podezření, že pandemie covidu začala 'nehodou' v čínské vědecké instituci.

Prorocké varování

Končící ministr zdravotnictví Roman Prymula ve sněmovně vyslovil názor, který musel diplomaty z čínské ambasády v Praze a jejich spojence na Pražském hradě rozpálit do běla (čínská reakce je tady). Přiklonil se k výkladu americké administrativy, která už od března zastává názor, že koronavirus, který vyvolává nemoc covid-19, unikl z čínské laboratoře.

"Je téměř jisté, že ten virus přišel z laboratoře v Číně. Ne že by tam byl uměle vyroben, nicméně unikl, protože tam se běžně prováděly různé výzkumy, které vycházely z přírodních rezervoárů, to znamená z různých netopýrů a podobně. Na modelovém zvířeti (mezihostiteli viru) se ten virus zřejmě dostal ven, dostal se na trh a začala celosvětová katastrofa," prohlásil Roman Prymula.
