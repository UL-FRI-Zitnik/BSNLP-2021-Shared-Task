4
cs
2021-01-04
http://www.fromtheweb.eu
Britové začali očkovat vakcínou AstraZeneca. První ji dostal pacient na dialýze

Velká Británie se stala vůbec první zemí světa, která zahájila očkování proti koronaviru vakcínou, kterou vyvinula Oxfordská univerzita ve spolupráci se společností AstraZeneca. Očkovací látku britské výroby dostal jako první 82letý pacient na dialýze. Vakcínu, kterou vedle Británie zatím schválila pouze Argentina, chtějí britské úřady využívat ve velkém. Zatím mají k dispozici přes půl milionu dávek.



Nemocnice a vakcinační centra napříč Velkou Británií se plní krabicemi s novou očkovací látkou. Statisíce dávek vakcíny, kterou vyvinuli odborníci z Oxfordské univerzity, úřady nechaly rozvézt na více než 700 míst. V pondělí zdravotníci zahájili očkování.



Vůbec prvním pacientem na světě, který vakcínu společnosti AstraZeneca dostal, je 82letý Brian Pinker. Podle premiéra Borise Johnsona by během několika příštích měsíců měly být naočkovány desítky milionů Britů. "Jsme připraveni – budeme se snažit naočkovat co nejvíce lidí. Předpokládáme, že naočkujeme stovky lidí denně a tento počet budeme v příštích týdnech zvyšovat. Je vzrušující, že jsme schopni poskytnout ochranu tolika lidem," řekl vedoucí zdravotnický pracovník z Princess Royal Hospital George Findlay.
