19
cs
2021-01-02
http://www.fromtheweb.eu
Horečka, bolest, zarudnutí: Primářka popsala, co se děje v těle po očkování

Česko už několikátým dnem očkuje proti covidu-19. Podle primářky infekčního oddělené ostravské nemocnice Lenky Petroušové se lidé nemusejí vakcíny obávat. Pokud se setkala s vedlejšími účinky, tak pouze s těmi, které jsou běžné pro každé očkování. Lékařka zdůraznila, že je vždy nutné půl hodiny počkat v čekárně.



Česko už má několik tisíc naočkovaných, na plošnou vakcinaci si ale ještě počkáme. Primářka infekčního oddělení ostravské fakultní nemocnice Lenka Petroušová řekla Radiožurnálu , že se není čeho bát. Vakcína proti covidu-19 se prý od jiných vůbec neliší.



"Očkování je téměř nebolestivé, je to jako běžná injekce. Jde o malý objem tekutiny, takže na bolestivost je malá. Očkuje se dvoucentimetrovou jehlou, je to běžná aplikace injekce. Pacient musí po aplikaci počkat půl hodiny, samotná aplikace vakcíny je ale velmi rychlá," uvedla doktorka s tím, že nejčastěji očkování zabere i s následným čekáním zhruba 45 minut. Kdo se chce nechat naočkovat, musí předtím podepsat, že byl obeznámen se všemi možnými okolnostmi. "Pacient před očkováním podepisuje takzvaný informovaný souhlas, jehož součástí je i krátký dotazník o jeho zdravotním stavu. Jedna z otázek se týká například alergií," pokračovala Petroušová.
