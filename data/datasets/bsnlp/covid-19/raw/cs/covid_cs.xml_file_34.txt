34
cs
2021-01-03
http://www.fromtheweb.eu
V Německu přibylo 10.315 případů nákazy, v Rusku 24.150

. Počet potvrzených případů nákazy koronavirem v Německu se za poslední den zvýšil o 10.315 na téměř 1,766 milionu. Vyplývá to podle agentury Reuters z údajů Institutu Roberta Kocha (RKI). Počet úmrtí s covidem-19 v Německu vzrostl o 312 na 34.272. V Rusku přibylo v sobotu více než 24.000 nakažených. V Německu od poloviny prosince platí přísná celostátní karanténa, jež zahrnuje uzavírku škol i všech podniků, které nenabízejí nezbytné zboží či služby. Platí také limit ohledně kontaktu lidí z různých domácností. Tvrdé restrikce mají trvat nejméně do 10. ledna. Po přepočtu na obyvatele má Německo výrazně méně případů nákazy novým koronavirem než Česká republika. V Rusku přibylo 24.150 infikovaných, na Ukrajině 4576. V Rusku přibylo za sobotu 24.150 potvrzených případů nákazy novým koronavirem, což je o více než 2000 méně než v pátek. Země se 146 miliony obyvatel už celkem eviduje 3.236.787 nakažených, informoval operativní štáb. Na Ukrajině podle sdělení ministerstva zdravotnictví za uplynulý den zaznamenali dalších 4576 případů nákazy, tedy rovněž méně než v pátek. Od propuknutí pandemie testy v zemi s přibližně 42 miliony obyvatel koronavirus potvrdily u 1.074.093 lidí. Ruský operativní štáb také sdělil, že během soboty zemřelo v souvislosti s nemocí covid-19, kterou způsobuje koronavirus SARS-CoV-2, dalších 504 lidí, což je zvýšení proti pátečním 447 zemřelým. Od začátku pandemie největší země světa dohromady eviduje 58.506 úmrtí spojených s koronavirem. Na druhé straně v první den tohoto víkendu přibylo dalších 19.847 pacientů, kteří se z covidu-19 vyléčili. Celkový počet infikovaných lidí, kteří se už v Rusku z této nemoci uzdravili, tak překročil hranici 2,6 milionu. V Moskvě, která je koronavirovou infekcí nejvíc postiženým regionem Ruska, se od pondělí rozšíří možnost vakcinace pro další kategorii lidí. Oznámil to starosta Sergej Sobjanin, podle něhož se to týká bankovního a finančního sektoru a pracovníků státních orgánů a rozpočtových institucí na všech úrovních. Agentura TASS poznamenala, že očkování proti koronaviru v Moskvě začalo 5. prosince, přičemž registrace se provádí elektronicky. Úřady hlavního města chtějí oočkovat šest až sedm milionů lidí. Sobjanin Moskvany povzbuzuje, že se po vakcinaci budou moci vrátit k normálnímu životu. Na Ukrajině podle sdělení ministra zdravotnictví Maksyma Stepanova zemřelo za uplynulých 24 hodin v souvislosti s koronavirem dalších 123 lidí, zatímco 6250 pacientů se vyléčilo. Od začátku pandemie už v zemi s covidem-19 zemřelo 18.856 pacientů, zatímco 728.865 se jich vyléčilo.

Indie definitivně schválila k nouzovému použití dvě vakcíny. Indické úřady daly konečný souhlas k nouzovému použití dvou vakcín proti koronaviru SARS-CoV-2. Jde o očkovací látku vyvinutou ve spolupráci britské firmy AstraZeneca a Oxfordské univerzity a o vakcínu Covaxin indické společnosti Bharat Biotech. Oznámil to šéf Indického ústavu pro kontrolu léčiv (CDSCO) Venugópál Sómání. Toto rozhodnutí otevírá cestu k zahájení rozsáhlého programu očkování proti koronaviru. V první fázi se plánuje, že do srpna dostane vakcíny 300 milionů lidí. Nejdříve mají podle agentury AP přijít na řadu pracovníci ve zdravotnictví a další lidé, kteří jsou nákazou nejvíce ohrožení, včetně policistů a jinak nemocných a starších osob. Podle Sómáního bylo rozhodnuto, že se obě vakcíny budou očkovat ve dvou dávkách. Pokud jde o Covaxin, společnost Bharat Biotech dokončila zatím jen dvě ze tří fází testování účinnosti. S třetí fází začala v polovině listopadu. První klinické studie nicméně podle AP ukazují, že látka nemá žádné vážné vedlejší účinky a že produkuje protilátky proti nemoci covid-19, způsobovanou koronavirem. Na druhé straně agentura Reuters napsala, že Covaxin bude podáván za přísnějších podmínek vzhledem k tomu, že nebyla zveřejněna data o jeho účinnosti. Sómání ale podle Reuters prohlásil, že účinnost britské vakcíny AstraZeneca/Oxford, kterou v Indii vyrábí místní farmaceutická firma SII pod názvem Covishield, má účinnost 70,42 procenta, zatímco Covaxin "je bezpečný a poskytuje silnou imunitní reakci". Sómání rovněž řekl, že vakcína firmy Bharat Biotech byla schválena "ve veřejném zájmu jako dostatečné preventivní opatření v režimu klinických pokusů, aby bylo k dispozici více možností očkování, zejména v případě infekce mutovanými kmeny". Indie, která je s téměř 1,4 miliardy obyvatel druhým nejlidnatějším státem na světě, je po USA druhou koronavirem nejpostiženější zemí. Od začátku pandemie už registruje 10,3 milionu potvrzených případů infekce a 149.435 úmrtí pacientů nakažených covidem-19. (čtk)
