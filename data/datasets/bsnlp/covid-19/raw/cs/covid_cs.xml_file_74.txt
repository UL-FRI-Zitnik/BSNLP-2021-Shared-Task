74
cs
2020-07-07
http://www.fromtheweb.eu
Média se chovají jako viry, vyrábějí informační mutanty, říká senátor exředitel Masarykova onkologického ústavu v Brně Jan Žaloudík S kritikem přetrvávajících "rouškových opatření" a hlavně s kritikem mediální kampaně za Covid-19 Janem Žaloudíkem o tom, jak bychom si měli užívat života bez strachu, zda přijde nějaká další vlna.

Pro SARS-CoV-2 jako virus i jím způsobenou nemoc Covid-19 platí všechna obecná pravidla pro posilování imunity jako pro jiná virová a mikrobiální onemocnění. Drtivou většinu úkolů pro ochranu organismu za nás řeší matička příroda naší osobní imunitou. Bez ní bychom nepřežili ani pár dnů. Koronavirus není nic výjimečného, snad jen svým překotným nástupem, ale i takové náhlé vpády mikrobů nebo kočovníků lidstvo už mnohokrát zažilo. Naše předky právem děsily mor, cholera, dětská obrna, tuberkulóza. V zahraničí stále děsí malárie, ebola, horečka dengue, cholera, tuberkulóza, lepra a další exotické nemoci, jimiž trpí stamiliony lidí. Do této kategorie koronavirus zdaleka nepatří, navíc ho hodnotíme z pohledu bohatých zemí, vybavených přemírou zdravotnických kapacit, a spíše v dopadech opatření na navyklý chod společnosti. Hodně se píše o vývoji vakcín, na kterých má údajně pracovat celosvětově několik týmů. Je jasné, že pro toho, kdo vyhraje, se bude jednat o životní byznys. Je i toto jedním z důvodů, proč je okolo Covidu-19 takový poprask?
