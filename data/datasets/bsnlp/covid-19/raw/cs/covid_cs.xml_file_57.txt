57
cs
2021-01-04
http://www.fromtheweb.eu
Systém na očkování musí generovat zájemce podle kritérií, žádá hejtman Kuba

. 4. ledna 2021, 14:33 Autor: EuroZprávy.cz / ČTK. Systém evidence zájemců o očkování proti koronaviru musí řadit uchazeče podle kritérií jako věk nebo zdravotní stav a jejich diagnóza. Jde o podobný model, jaký funguje v Izraeli. Novinářům to dnes řekl jihočeský hejtman a předseda asociace krajů Martin Kuba (ODS), když představoval krajskou strategii pro očkování proti covidu-19. Za její nezbytnou součást považuje vakcinační centra. V Jihočeském kraji by podle něj měla vzniknout v každém okresním městě.



Kuba dodal, že není možné, aby systém evidence uchazečů o vakcinaci byl totožný se systémem na testování na koronavirus. V pořadí na očkování by podle něj měla vzniknout čekací listina. Správně nastavený systém považuje za zásadní pro co nejrychlejší snížení šíření koronaviru. "Chceme-li naočkovat co nejvyšší počet lidí v co nejkratším čase, tak samotné píchnutí jehly je to nejsnadnější. Mnohem důležitější budou věci jako logistika nebo komunikace. A bez vysokoprůtokových vakcinačních center to nepůjde," řekl hejtman. Dodal, že třeba v Českých Budějovicích by podobné centrum mohlo vzniknout v jednom z pavilonu areálu Výstaviště. Podle odhadů by centrum mělo mít denní kapacitu na očkování až 1000 lidí.
