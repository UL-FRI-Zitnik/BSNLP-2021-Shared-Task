186
cs
2020-10-14
http://www.fromtheweb.eu
V dubnu bude zase líp, říká imunoložka Bílková. K plošnému testování je skeptická

Imunoložka a profesorka z pardubické univerzity Zuzana Bílková | Foto: Ilona Sovová | Zdroj: Český rozhlas. Podle Zuzany Bílkové budou platit striktní opatření až do Vánoc. Pak by se mohla situace začít zlepšovat a snad nás zachrání jaro. „V té době by mohla být část rizikové populace proočkovaná. Bude také více lidí, jejichž imunitní systém prodělal infekci, a to znamená, že v populaci nebude tolik přenašečů. V dubnu bude líp,“ řekla profesorka pro Český rozhlas Pardubice.



Ocenila úterní projev ministra zdravotnictví Romana Prymuly (za ANO): „Projev mě oslovil, působil konzistentně, vyjádření byla jasná a podložená fakty. Mělo to hlavu a patu. Myslím si, že máme šanci dostat infekci pod kontrolu,“ říká Bílková. Velmi důležité je podle ní kromě nošení roušek obyčejné mytí rukou. Voda a mýdlo jsou nezbytným ochranným prostředkem, který máme všichni k dispozici. Stačí na to myslet. Plošné testování. Ministr Prymula mimo jiné prosazuje plošné testování na koronavirus, v jeho projevu zazněla informace o možnosti získat rychlé a levné testy. Co na to říká imunoložka Zuzana Bílková z Univerzity Pardubice, která s těmito testy pracuje? „Jedná se o test na stanovení antigenu, tedy přímo těch virových částic, struktur, které jsou na povrchu virové částice. Je to kratší test a není tak finančně náročný. Navíc je dostupnější, dá se dělat v ambulancích obvodních lékařů.
