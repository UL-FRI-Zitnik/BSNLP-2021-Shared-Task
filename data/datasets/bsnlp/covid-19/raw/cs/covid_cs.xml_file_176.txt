176
cs
2020-10-14
http://www.fromtheweb.eu
Čína i díky podezřelým praktikám vede v závodě o první vakcínu. Bude do konce roku, slibuje Peking

Peking Světový závod o vývoj vakcíny na koronavirus je v plném proudu. Na jednom úkolu nikdy v historii nespolupracovalo takové množství vědců. Ve vývoji je aktuálně více než 170 vakcín. Odborníci uvádějí, že vakcína je jediná cesta, jak se svět může vrátit k normálnímu fungování. V poslední fázi testování je jich devět, z toho čtyři jsou čínské. Peking slíbil, že vakcína bude dostupná do konce roku. Panuje však podezření z nekalých praktik.



Dvě nejnadějnější vakcíny, které pocházející ze státem vlastněné farmaceutické firmy Sinopharm, budou k dispozici již v listopadu, nejdéle v prosinci, uvedla to podle časopisu Nature pracovnice Wu Guzhen z čínského Centra pro kontrolu nemocí. 



Finální fáze testování čínských vakcín probíhá po celém světě. Látky se testují na 42 000 lidech v zemích jako jsou například SAE, Bahrajn, Peru, Maroko, Brazílie či Argentina. Mimo to, že Čína chce vakcínu na trh dodat ještě letos, se Peking zavázal, že dávky poskytne mnoha dalším zemím, především z chudších regionů. Učinil tak podpisem globální iniciativy nadnárodních organizací, která chce distribuovat vakcínu přednostně zdravotním pracovníkům a ohroženým skupinám. Tuto iniciativu podepsalo okolo 80 zemí, nepřipojili se k ní například Spojené státy, uvádí časopis Nature.
