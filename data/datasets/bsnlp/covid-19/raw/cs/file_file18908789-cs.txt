file18908789
cs
2021-01-11
http://www.fromtheweb.eu
Slovensko zavedlo lockdown. Evropa hlásí rekordní počet nakažených

Rekordní počty nakažených hlásí na přelomu roku i další země, včetně našich sousedů. Slovensko eviduje 6315 pozitivně testovaných, což je nejvíce od počátku pandemie. Tamní vláda zavádí tvrdý lockdown, platit má nejméně do 24. ledna.

Slováci se od pátku už nemohou navštěvovat ani v domácnostech, zavírají se také lyžařská střediska. Slovenská vláda naléhá na občany, aby zůstali doma.

V novoročním projevu Slováky povzbudila i slovenská prezidentka Zuzana Čaputová. "Ani strach a hněv, které možná právě cítíte, nejsou důvodem na zjednodušování reality. Důvěřujte nám, prosím, že vaše životy nám nejsou lhostejné,“ řekla Čaputová.

Povolené jsou na Slovensku jen nejnutnější nákupy potravin či léků, cesty do banky nebo na poštu, či do výdejen eshopů. Lidé mohou do práce, ale pouze s potvrzením od zaměstnavatele, že nemohou pracovat z domova.

Slováci však mohou vycestovat do zahraničí, při návratu se ale musejí prokázat negativním testem ne starším než 72 hodin, nebo nastoupit pětidenní karanténu, a poté se nechat otestovat. Totéž platí pro Čechy, kteří na Slovensko zamíří, kromě studentů a pendlerů.
