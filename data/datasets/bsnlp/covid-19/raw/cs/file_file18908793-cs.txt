file18908793
cs
2021-01-11
http://www.fromtheweb.eu
Koronavirus se celosvětově potvrdil už u více než 70 milionů lidí

Berlín/Bratislava/Moskva/Washington - Koronavirus se od počátku pandemie celosvětově prokázal u více než 70 milionů lidí, přes 1,59 milionu z nich zemřelo. Vyplývá to ze statistik Univerzity Johnse Hopkinse (JHU), která vývoj pandemie covidu-19 globálně monitoruje. Nejhůře zasaženými zeměmi jsou co do počtu nakažených Spojené státy, Indie a Brazílie.

Koronavirus, který způsobuje onemocnění covid-19, se patrně mezi lidmi začal šířit před rokem v Číně. Od té doby k dnešnímu dni zdravotnické úřady světových zemí nahlásily na 70, 025.535 infekcí a 1,590.323 obětí.

V absolutních počtech mají nejvíce nakažených Spojené státy se zhruba 328 miliony obyvatel, které registrují přes 15 milionů infikovaných. Následuje 1,4miliardová Indie s téměř deseti miliony nemocných a Brazílie, v níž žije zhruba 210 milionů obyvatel, s 6,8 miliony nakažených. Z evropských zemí mají nejvíce nakažených Francie, Británie a Itálie.
