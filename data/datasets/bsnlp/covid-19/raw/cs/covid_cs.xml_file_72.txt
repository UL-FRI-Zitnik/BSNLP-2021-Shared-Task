72
cs
2021-01-05
http://www.fromtheweb.eu
Koronavirus sužuje Česko a svět i v roce 2021, pět milionů nově nakažených za osm dní

22:00 - Kvůli šíření koronaviru a zvlášť jeho nové mutace začne v Anglii v úterý opět platit plošná uzávěra, takzvaný lockdown. Oznámil to dnes večer premiér Boris Johnson. Téměř 56 milionů obyvatel Anglie vyzval, aby zůstali doma a vycházeli jen v případě nutnosti. Zavřené budou také školy. Podobné restrikce jako v Anglii budou od půlnoci platit i ve Skotsku. 21:42 - Nežádoucí účinky vakcíny u nás nahlásilo zatím sedm lidí, uvedla ČT s odkazem na Státní ústav pro kontrolu léčiv (SÚKL). Byly mezi nimi bolest hlavy, svalů a kloubů, zimnice nebo bolestivost v místě vpichu. Podle odborníků jsou to očekávatelné reakce, které obvykle zmizí do několika hodin. 21:14 - Španělsko se zhruba 43 miliony obyvatel za více než týden od zahájení vakcinačního programu naočkovalo proti koronaviru bezmála 83 tisíc lidí. Podle agentury Reuters to dnes oznámil španělský ministr zdravotnictví Salvador Illa.
