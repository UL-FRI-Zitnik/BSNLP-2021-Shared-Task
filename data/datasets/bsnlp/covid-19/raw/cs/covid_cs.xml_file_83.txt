83
cs
2020-07-21
http://www.fromtheweb.eu
Účinná vakcína proti koronaviru je blíž? Učí tělo vzdorovat nákaze, pr...

Imunitní systém se učí bojovat s covidem-19. Vakcína s pracovním názvem ChAdOx1 nCoV-19 nebo AZD1222 je vytvořená z geneticky upraveného viru, který vyvolává běžnou rýmu u šimpanzů. Virus byl důkladně modifikovaný, aby nezpůsoboval infekci u lidí a zároveň se „tvářil“ více jako koronavirus. Vědci byli schopni přenést do viru genetickou informaci proteinového hrotu typického pro koronavirus, právě jeho pomocí koronavirus napadá lidské buňky. To znamená, že vakcína do jisté míry připomíná koronavirus a imunitní systém se může naučit, jak ho napadnout a bojovat s ním. Testovaná vakcína se zdá být bezpečná, nicméně na 70 procent dobrovolníků vykazuje vedlejší účinky: horečku nebo bolesti hlavy. Vědci uvedli, že by se na nežádoucí účinky dal užít paracetamol. Expertka: Je to slibné. „Je před námi stále velmi dlouhá cesta, než budeme moct potvrdit, že naše vakcína pomůže zvládnout boj s pandemií. Ale tyto rané výsledky jsou velmi slibné,“ komentovala první závěry testování vakcinoložka a oxfordská profesorka Sarah Gilbertová. Zdůraznila také, že je třeba širšího testování, v další fázi bude očkováno přes 10 tisíc Britů, do výzkumu se zapojí také 30 tisíc lidí ze Spojených států, 2 tisíce osob z Jihoafrické republiky a 5 tisíc Brazilců. Teprve po této fázi budou vědci moct říct, zda je vakcína skutečně účinná.
