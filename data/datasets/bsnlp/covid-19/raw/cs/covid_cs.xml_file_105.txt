105
cs
2020-08-20
http://www.fromtheweb.eu
Rusko ještě vyzkouší svou vakcínu na 40.000 lidech, Ukrajina má rekordní přírůstek nakažených

Rusko ještě otestuje svou kontroverzní očkovací látku proti nemoci covid-19 na 40.000 lidech. Uvedl to dnes podle agentury TASS Denis Logunov, náměstek ředitele ústavu epidemiologického a mikrobiologického výzkumu Nikolaje Gamaleji, který vakcínu Sputnik V vyvinul. Logunov označil dosavadní klinické testy za úspěšné; protilátky se podle něj vytvořily u 100 procent testovaných a po podání vakcíny nebyly hlášeny "žádné závažné vedlejší účinky". "Vydali nám 11. srpna osvědčení o schválení této vakcíny k použití. To nás zavazuje uskutečnit dodatečné, rozšířené klinické zkoušky," řekl Logunov. Dodal, že tato fáze se má týkat 40.000 lidí a cílem je prověřit bezpečnost a účinnost vakcíny. Na tiskové konferenci podle TASS rovněž zaznělo, že tyto zkoušky vakcíny Sputnik V začnou příští týden. Dodávky ruské vakcíny do zahraničí by mohly začít v listopadu či prosinci. Logunov na tiskové konferenci prohlásil, že vakcína byla podávána zdravým dobrovolníkům ve věku od 18 do 60 let a nebyly hlášeny žádné závažné vedlejší účinky. Po vakcinaci byla nejčastěji pozorována bolest v místě vpichu, podchlazení u všech dobrovolníků a bolesti hlavy. "Všechny tyto nežádoucí jevy byly kvalifikovány jako nevýznamné," dodal Logunov. Pokud jde o imunitní reakci, u sta procent dobrovolníků se vytvořily protilátky neutralizující koronavirus, zdůraznil Logunov. Kontraindikací podle jeho slov není ani to, zda člověk už prodělal covid-19. "Vakcína je primárně určena pro lidi, kteří ještě nebyli nemocní, ale na druhé straně neexistují žádná omezení týkající se použití této vakcíny u těch, kteří již byli nemocní," dodal Logunov. Přirovnal to ke chřipce, která podle jeho slov také není kontraindikací pro očkování za rok nebo za šest měsíců. Schválení vakcíny ruským ministerstvem zdravotnictví jako světové prvenství ohlásil osobně ruský prezident Vladimir Putin 11. srpna. Podle šéfa Kremlu vakcínu na sobě vyzkoušela i jedna z jeho dcer. Ale vzápětí se vynořily pochyby ohledně dokončení klinických zkoušek. Látka byla totiž vyzkoušena jen na malém počtu dobrovolníků.



Rusko dnes oznámilo 4785 nových případů nákazy koronavirem a 110 úmrtí. O den dříve to bylo 4828 nových případů a 117 mrtvých. Celkem se v nejrozlehlejší zemi světa s přibližně 146 miliony obyvatel od začátku pandemie nakazilo 942.106 lidí, z nichž 16.099 nákaze podlehlo, uvedla agentura Interfax . Pátý den za sebou zůstává denní přírůstek nových případů pod 5000, poznamenal list Kommersant. Z nemoci covid-19, kterou koronavirus způsobuje, se mezitím vyléčilo 755.513 pacientů, což představuje více než 80 procent z celkového počtu nakažených. Rusko je z hlediska počtu nakažených podle americké Univerzity Johnse Hopkinse (JHU), která vývoj pandemie sleduje globálně, čtvrtou nejpostiženější zemí světa po Spojených státech, Brazílii a Indii. Z hlediska počtu úmrtí je na 12. příčce. Pokud se vezme v úvahu počet mrtvých se zřetelem k počtu obyvatel, pak je Rusko podle JHU nyní na 43. příčce. Ruské údaje o úmrtnosti ale budí pochyby u západních odborníků i médií.
