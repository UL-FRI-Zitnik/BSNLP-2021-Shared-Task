88
cs
2020-07-26
http://www.fromtheweb.eu
Nejenom koronavirus. Klíšťová encefalitida může mít fatální následky

Přitom je zapotřebí říci, že ačkoliv je nemoc vážná, tak je proti ní na rozdíl od covid-19 přístupné očkování, které ale využilo pouze 29 % populace. Následky jejího prodělání jsou ale dlouhodobého charakteru a s trvalými problémy se setkává 30-60 % pacientů. Jedním z nich je i pan Jaroslav (45 let). "V říjnu nebylo manželovi dobře a mysleli jsme si, že je to jen chřipka, která přejde. Příznaky za pár dní sice zmizely, ale po třech týdnech se objevily jiné problémy v podobě brnění celého těla,“ sdělila CNN Prima NEWS Jaroslavova žena Miroslava. Manžel se zpočátku zdráhal jít k lékaři, ale poté co se problémy vystupňovaly, a už se nemohl ani postavit na nohy, změnil názor. Taktéž mu došlo, že možná půjde o klíště, kterých měl v létě hned několik. "Lumbální punkce skutečně odhalila klíšťovou meningoencefalitidu, které se běžně říká encefalitida. Do té doby nás to ale vůbec nenapadlo. Klíšťata jsme chytili každou chvíli ze zahrady nebo na rybách,“ vzpomínala s dodatkem, že kdyby se nechal očkovat, mohl být dnes zdravý. "Vyzkoušeli jsme různé nemocnice. V první nám po nějaké době řekli, že potřebují uvolnit lůžko. Ve druhé nad ním zlomili hůl a nechali ho ležet, necvičili s ním a nechali ho na umělé plicní ventilaci. Bylo to zoufalé,“ stěžovala si Miroslava na tehdejší přístup zdravotníků. Když se jí podařilo manžela dostat do nemocnice v Ostrově nad Ohří, dostal se během tří měsíců do stavu, kdy mohl být propuštěn do domácího ošetřování. Zatím se zlepšuje pomalu, ale stále je odkázán na pomoc druhých lidí. Klíšťová encefalitida je neléčitelná. Lékařka Hana Cabrnochová provozující od roku 1997 ordinaci praktického lékaře pro děti a dorost, vícekrát zvolená předsedkyně Odborné společnosti praktických dětských lékařů ČLS JEP a místopředsedkyně České vakcinologické společnosti ČLS JEP varovala před zrádností klíšťové encefalitidy, která spočívá v tom, že nemá své typické symptomy. Navíc je virového charakteru, a tudíž proti ní na rozdíl od lymské boreliózy nelze nasadit antibiotika. Pokud jde o příznaky, tak ty mohou být snadno zaměnitelné s chřipkou, protože se jedná o vysoké teploty a bolesti hlavy. Tyto potíže se zpravidla dostavují jeden až dva týdny po přisátí a po několika dnech zmizí. V této fázi si také může lidský organismus vytvořit protilátky. Často se ale dostavuje už druhá fáze s těžkým průběhem, kdy už působí jako zánět mozkových blan nebo mozku. Nastupuje horečka, intenzivní bolest hlavy, zvracení, světloplachost, třes, závratě, obrny a porucha vědomí.
