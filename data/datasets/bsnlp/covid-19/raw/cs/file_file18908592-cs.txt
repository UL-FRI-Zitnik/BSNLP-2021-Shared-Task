file18908592
cs
2021-01-11
http://www.fromtheweb.eu
Hongkong zavřel doma deset tisíc lidí, ven budou moci až po testu na koronavirus

Obyvatelé jedné z nejlidnatějších a zároveň nejchudších čtvrtí Hongkongu nemohou z domova. Podle správkyně čínské autonomní oblasti Carrie Lamové panují mezi lidmi obavy ze šíření nemoci covid-19 v lokalitě. Ven nyní bude moci pouze ten, kdo podstoupí test na koronavirus s negativním výsledkem, plošné testování potrvá zhruba dva dny. Jak vypadá přísný lockdown v hongkongské čtvrti, fotograficky zaznamenal kameraman České televize Jan Taimr.

Hongkongské úřady uzavřely část poloostrova Kau-lung, v oblasti je sedmdesát budov a žije v nich deset tisíc lidí. Začalo jejich hromadné testování na koronavirus, které zabere 48 hodin.„Obyvatelé budou muset zůstat ve svých prostorách, než budou mít výsledky testů, aby se vyhnuli infekci,“ řekla hongkongská ministryně zdravotnictví Sophia Chanová.

„Děláme to i proto, abychom uklidnili obavy místních obyvatel. Říká se, že je zde ohnisko nákazy, což ovlinilo život, psychologii i obchod obyvatel,“ doplnila správkyně Hongkongu Carrie Lamová. Podle agentury Reuters se v oblasti za poslední měsíc potvrdilo 162 případů nákazy novým typem koronaviru. Hongkong patří k nejhustěji obydleným oblastem světa a jeho úřady volí velmi tvrdý postup, když se snaží zabránit rozšíření nákazy.

V Hongkongu žije zhruba sem milionů lidí, od vypuknutí pandemie se ve městě potvrdilo jen necelých deset tisíc případů nákazy. V sobotu přibylo 81 nakažených. Zemřelo zatím přes 160 lidí nakažených covidem-19. Bezmála polovina dosud potvrzených případů je však z posledních dvou měsíců. Hongkong se potýká se čtvrtou vlnou nákazy, kterou se zatím nepodařilo zkrotit.
