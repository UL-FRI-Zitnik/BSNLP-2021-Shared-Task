37
cs
2021-01-02
http://www.fromtheweb.eu
Německo hlásí 12.690 nových případů nákazy, Británie přes 50.000

Od začátku pandemie se v Německu nakazilo 1,755.351 lidí, z nichž 33.960 zemřelo. V Německu od poloviny prosince platí přísná celostátní karanténa, která zahrnuje uzavírku škol i všech podniků, které nenabízejí nezbytné zboží či služby. Platí také limit ohledně kontaktu lidí z různých domácností. Tvrdé restrikce mají platit nejméně do 10. ledna. Po přepočtu na obyvatele má Německo výrazně méně případů nákazy novým koronavirem než Česká republika. Británie má pátým dnem více než 50.000 případů nákazy. Svaz britských učitelů vyzval vládu premiéra Borise Johnsona, aby prodloužila výuku na dálku nejméně o dva týdny. Británie pátým dnem hlásí dalších více než 50.000 případů nákazy novým koronavirem za 24 hodin a podle statistiky Univerzity Johnse Hopkinse se v počtu úmrtí dostala před Itálii, uvedla dnes agentura AP. Kvůli rychlému růstu počtu případů v Londýně ministr školství Gavin Williamson ustoupil a v případě Londýna rozhodl, že se školní třídy pro děti do 11 let v pondělí neotevřou, jak to bylo naplánováno. Všechny londýnské školy mají zůstat příští týden zavřené. Školské odbory po své dnešní schůzi chtějí, aby toto opatření bylo z obav o zdraví učitelů i dětí rozšířeno na celou Anglii. Vláda by podle nich měla nechat školy zavřené nejméně 14 dní a povolit výuku na dálku. "Plníme jako odbory svou povinnost a informujeme naše členy, že mají právo odmítnout práci v nebezpečných podmínkách, které ohrožují jejich zdraví i zdraví celé školní komunity," oznámil generální tajemník odborů Kevin Courtney. Jeho organizace zastupuje kolem 450.000 učitelů a zaměstnanců ve školství. Úřady v Británii dnes hlásí 57.725 nově nakažených za uplynulý den. S covidem-19 tam už zemřelo téměř 75.000 lidí. Vládní vědecká poradní skupina po svém předvánočním setkání oznámila, že by školy měly zůstat uzavřené, má-li se snížit přenos nákazy. Británie se potýká s velkým počtem nových případů mimo jiné kvůli nové mutaci viru, která podle vědců může přenos zvýšit až o 70 procent. Vyskytuje se hlavně v Londýně a okolí, což Williamsona donutilo k rozhodnutí o londýnských školách. V ostatních částech Anglie se mají základní školy otevřít žákům v pondělí, střední školy zůstávají zavřené. Počítá se přitom s tím, že studenti, které letos čekají zkoušky, se vrátí 11. ledna. Ostatní o týden později. Mnoho britských nemocnic je na pokraji svých kapacit a znovu se zprovozňují polní nemocnice, které byly připraveny pomoci na jaře a později byly uzavřeny. Británie 8. prosince začala očkovat zdravotníky a seniory vakcínou firem Pfizer a BioNTech a v pondělí má začít očkovat další schválenou vakcínou vyvinutou na Oxfordské univerzitě ve spolupráci s firmou AstraZeneca. Prozatím bylo naočkováno přes milion lidí a Británie chce v budoucnu týdně očkovat až dva miliony lidí. V Rusku přibylo 26.301 infikovaných, na Ukrajině 5038.
