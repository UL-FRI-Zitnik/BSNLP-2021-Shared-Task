28
cs
2021-01-03
http://www.fromtheweb.eu
Nová naděje proti covidu-19! Britové testují lék, který potlačuje příznaky

Lékaři ve Velké Británii testují nový lék na koronavirus. Injekce protilátek má zabránit propuknutí příznaků nemoci. Přípravek ale nemá nahradit vakcínu. Je určený pouze pro lidi, kteří se setkali s nakaženým a hrozí tak u nich, že se infikovali.

Lék má být určený v první řadě pro lékaře v první linii, kteří se dostávají do přímého styku s nakaženými. Vyvinula ho společnost AstraZeneca, která se podílela i na nedávno schválené vakcíně proti covidu-19.

"Doufáme, že se ukáže, že podání této léčby může vést k okamžité ochraně proti propuknutí covidu-19 u lidí, kteří byli viru vystaveni. Zejména když bude příliš pozdě podat vakcínu,“ uvedla viroložka Catherine Houlihanová pro BBC.

Látka vpraví do systému už hotové protilátky, takže na rozdíl od vakcinace si je organismus nemusí vytvářet sám. Imunita by měla trvat 6 až 12 měsíců. Prozatím se lék zkouší na deseti dobrovolnících. "Může být nasazován i třeba pro pacienty, kteří nemůžou být z nějakého důvodu očkováni, protože trpí třeba nějakým autoimunitním onemocněním, mají problém s imunitou, třeba kvůli infekci HIV nebo kvůli nějaké dlouhodobé léčbě. Například kvůli rakovině a podobně,“ vysvětlil Jiří Černý. Ve Spojeném království mezitím pokračuje očkování. První dávku už dostalo přes milion lidí. Hrozí ale, že vakcín na druhé kolo už nebude dostatek. Lékaři proto varují před kombinováním obou dostupných látek.

Epidemická situace v Evropě je stále vážná. Rozvolnění během svátků končí v Řecku, které se vrací do tvrdého lockdownu. Prodloužení restrikcí zvažuje i Německo. To má téměř 360 tisíc aktivních případů nákazy. Na řadě míst Evropy to ale vypadá, jako by žádná pandemie nebyla. Hromadná porušování nařízení v podobě tanečních party nebo cestování během svátků odsoudil dokonce i papež František.
