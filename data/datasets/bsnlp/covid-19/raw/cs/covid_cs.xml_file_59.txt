59
cs
2021-01-04
http://www.fromtheweb.eu
Bez očkovacích center to nepůjde, vzkázal vládě Kuba. Očkovat začaly i poslední 3 kraje

Očkování proti nemoci covid-19 dnes začalo v posledních třech krajích, kde se dosud neočkovalo, v Libereckém, Karlovarském a Zlínském. Vakcínu podobně jako v jiných krajích přednostně dostali zdravotníci v nemocnicích a pracovníci záchranné služby. V Jihočeském kraji pak hejtman Martin Kuba (ODS) uspořádal tiskovku, na které představil krajský systém očkování, za jehož nezbytnou součást považuje vakcinační centra..



Do Česka před koncem roku přišly první dvě dodávky vakcíny od firem Pfizer a BioNTech, které můžou vystačit až pro víc než 33 000 lidí. První zásilku si rozdělily nemocnice v Praze, Jihomoravském a Moravskoslezském kraji, vakcíny z druhé dodávky se dostaly do všech ostatních krajů. Minulý týden ve středu se začalo očkovat v Ústeckém kraji, na silvestra v Jihočeském, Středočeském, Pardubickém, Plzeňském a Olomouckém kraji. O víkendu se do vakcinace zapojily nemocnice na Vysočině a v Královéhradeckém kraji. Dnes se začalo očkovat ve zbylé trojici krajů. Přednost v očkování před běžnou populací mají podle vládní očkovací strategie dostat zdravotníci v nemocnicích, hospitalizovaní senioři, lékaři nebo lidé v domovech pro seniory.
