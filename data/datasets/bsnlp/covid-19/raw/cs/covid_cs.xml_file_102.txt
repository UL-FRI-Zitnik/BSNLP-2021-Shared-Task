102
cs
2020-08-17
http://www.fromtheweb.eu
Bundesbank: K plnému oživení ekonomiky možná bude potřeba vakcína

Německá ekonomika se ve druhém čtvrtletí kvůli koronavirové krizi propadla ve srovnání s předchozími třemi měsíci o 10,1 procenta. Zaznamenala tak nejvýraznější pokles od roku 1970, kdy se začaly čtvrtletní údaje sledovat. Ekonomická aktivita už se ale zotavuje díky uvolňování opatření proti šíření viru. K oživení přispěla i rozsáhlá opatření německé vlády na podporu hospodářského růstu. "Po silném propadu v prvním pololetí by mohla německá ekonomika v letním čtvrtletí zažít velmi silný růst," uvedla Deutsche Bundesbank , jak zní oficiální název německé centrální banky. "Výrazné a široké oživení celkového výkonu ekonomiky, které začalo už po dubnovém dosažení dna, bude z dnešního pohledu pokračovat," dodala.

Bundesbank nicméně varovala, že pandemie nemoci covid-19, kterou nový koronavirus způsobuje, stále není z globálního hlediska pod kontrolou. To bude mít negativní vliv na německý export a průmyslovou výrobu. "Bude to pravděpodobně stát v cestě úplnému oživení poptávky po německých průmyslových výrobcích," uvedla centrální banka. "Dokud nebude k dispozici účinné lékařské řešení, jako je vakcinace, zůstane ekonomická aktivita omezená také v některých částech domácího sektoru služeb," dodala Bundesbank.
