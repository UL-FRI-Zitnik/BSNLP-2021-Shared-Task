130
cs
2020-09-21
http://www.fromtheweb.eu
KORONAVIRUS: Kde udělali chybu

Správnou cestu, jak si poradit s koronavirem, nezná nikdo. Žádný politik, virolog ani epidemiolog. Můžeme jenom zkoušet a musíme mít právo dělat chyby. Těmito slovy popsal své zkušenosti s pandemií v rozhovoru pro Welt am Sonntag jeden z nejvlivnějších virologů Německa Hendrik Streeck. Jeho výrok platí očividně také pro českou vládu a omluvit může také mnohé její chyby. Přesto v této neurotické a neklidné době člověka napadne, že tím německý virolog nemyslel úplně generální pardon pro úplně každého z veřejných činitelů, kteří se v Evropě a na světě musí s nebezpečnou infekcí potýkat. Těžko čekat od Streecka, který je úzkým spolupracovníkem úřadů jedné spolkové země, že bude komentovat chování premiéra jiného státu. Můžeme se jen domýšlet, jak by hodnotil postup šéfa britské vlády Borise Johnsona. Ten se nejdříve na doporučení vědců rozhodl pro švédskou cestu, při níž se zavádějí mírnější opatření bez zákazu vycházení a nošení roušek, aby pak pod tlakem druhé části vědecké obce obrátil o 180 stupňů a omezil svobodný pohyb občanů ještě víc než v Německu nebo třeba v Česku. Výsledkem bylo, že Británie patří mezi pár zemí, kde bylo při první vlně nejvíc nakažených na obyvatele a kde se ekonomika propadla nejhlouběji. Aspoň zčásti by měl Streeck pochopení také pro něho. Při návratu infekce, kterému se už říká druhá vlna, stejným testem prochází také česká vláda. A stejně jako Borisi Johnsonovi se zdejším ministrům vytýká, že vedou politiku proti koronaviru ode zdi ke zdi. Například nejdříve neproběhla žádná příprava na pandemii.
