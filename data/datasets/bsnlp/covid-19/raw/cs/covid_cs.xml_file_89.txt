89
cs
2020-07-26
http://www.fromtheweb.eu
Lékaři se děsí souběhu covidu-19 s chřipkou. Sami se mnohdy neočkují

"Souběh chřipky a covidu u pacientů máme zatím ozkoušený jen zcela minimálně. Pro nakaženého je to ale jednoznačně problém,“ varoval v rozhovoru pro Lidové noviny ředitel Státního zdravotního ústavu (SZÚ) Pavel Březovský, který právě pracuje na klíčovém manuálu pro zdravotní personál se specifikací na covid-19 během epidemie chřipky. "Chřipka má výjimečné postavení, je totiž infekční a velmi snadno přenositelná,“ poznamenal. Chřipka i koronavirus mají vesměs stejný dopad na lidský organismus a jejich razance může být někdy stejná v případě obou onemocnění. Jindy se ale liší. Každé z těchto onemocnění dokáže v extrémním případě vyvolat těžký zápal plic, s nímž jde ruku v ruce riziko jejich selhávání. "Pokud se virus v organismu výrazně namnoží, dojde k rozvoji zánětu, což je naše obranná reakce,“ nastínil před časem útok viru na dýchací soustavu vedoucí lůžkové části kliniky intenzivní péče Fakultní nemocnice Motol Jan Beroušek. Jinými slovy bude-li pacient nakažen koronavirem a zároveň dostane chřipku, bude u něj větší pravděpodobnost zhoršení stavu. Zatím jsme na tom ještě dobře, jelikož v létě chřipka tolik neřádí. Podzimní sezóny chřipky se bojí i epidemiologové, což je ostatně možným důvodem, proč připouštějí opětovné zavedení některých restriktivních opatření. "Když dostane člověk chřipku, tak mu to oslabí lokální obranyschopnost dýchacích cest a tím pádem se koronaviru otevře dálnice přímo do plic,“ upozornil vedoucí epidemiologické skupiny ministerstva zdravotnictví Rastislav Maďar. Stejně jako Březovský varoval, že se koronavirus vesměs chová jako mrchožrout žijící z oslabených jedinců, kdežto zdravý imunitní systém si ve většině případů dokáže s covid-19 hravě poradit.
