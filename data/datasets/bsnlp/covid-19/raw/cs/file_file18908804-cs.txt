file18908804
cs
2021-01-11
http://www.fromtheweb.eu
I přes přísný lockdown se Německo nachází v nejtěžším bodě pandemie

Německo se podle mluvčího kancléřky Merkelové nachází v nejtěžší situaci od začátku pandemie. Od 16. prosince v zemi platí tvrdý lockdown, v pátek ale přibyl rekordní počet nakažených. Denní přírůstek poprvé překonal 30 tisíc.

Zdravotnické úřady v Německu oznámily v pátek 33 777 nově nakažených. Údaj zahrnuje i 3500 infikovaných z Bádenska-Württemberska, kteří nebyli z technických důvodů včas zaregistrováni předchozí den. Po odečtení pozdních hlášení za posledních 24 hodin přibylo 30 277 nakažených. Mluvčí spolkové vlády k tomu poznamenal, že se Německo nachází v nejtěžší fázi pandemie covidu-19 a náročné budou i příští měsíce.

Institut Roberta Kocha (RKI) rovněž oznámil, že se počet zemřelých s covidem-19 zvýšil o 813, což je druhý nejvyšší denní údaj od začátku pandemie. V Německu, které má přibližně 83 milionů obyvatel, se od počátku pandemie koronavirem SARS-CoV-2 nakazilo zhruba 1,44 milionu lidí, z toho 24 938 zemřelo. Z onemocnění se zatím vyléčilo kolem 1,07 milionu lidí.

Mluvčí vlády Steffen Seibert řekl, že nynější situace v zemi „je tak těžká, jak ještě během současné pandemie nebyla“. Varoval, že i leden a únor budou mimořádně náročné. Očekávaná vakcína proti koronaviru je sice podle Seiberta „světlem na konci tunelu“, ale v prvních měsících se nedostane k širokým skupinám obyvatel. „Přesto máme důvody věřit, že rok 2021 krok po kroku přinese zlepšení,“ dodal.
