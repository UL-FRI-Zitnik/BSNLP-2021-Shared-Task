77
cs
2020-07-14
http://www.fromtheweb.eu
Chorvatsko není rizikové. Tamní epidemiologická situace je podobná té v Česku, míní Vojtěch

Lidovky.cz: Na konci minulého týdne jste uvedl, že už si první Češi přivezli nákazu koronavirem z letní dovolené v cizině. Kolik případů jste do pondělního podvečera evidovali? Jsou to jednotky případů, zatím jich evidujeme přes deset. Jde o Čechy, kteří byli pozitivně testováni na koronavirus a předtím pobývali někde v zahraničí. V tomto směru zatím nejde o žádné statisticky významné číslo, které by ovlivnilo epidemiologickou situaci v Česku. Nejsme na tom jako v březnu, kdy k nám Češi významně importovali covid-19 ze zahraničí, když se vraceli ze zimní dovolené zejména v Itálii. V takto závažné situaci určitě nejsme. Lidovky.cz : Ze kterých zemí se teď nakažení Češi vrátili? Evidujeme třeba dva případy z Chorvatska, tři ze Slovenska, po jednom případu ze Španělska, Portugalska či Maďarska. Nevíme však, zda šlo o turisty na dovolené, nebo o lidi, kteří vycestovali do zmíněných zemí za jiným účelem. To nejsme vždy schopní odlišit. Většinou jde o jeden případ nakaženého Čecha z jednotlivé země. Z toho lze usoudit, že povětšinou nešlo o rodinné dovolené. Zatím nemůžeme mluvit o tom, že by si naši turisté, kteří vyrážejí na letní dovolenou k moři, přiváželi nazpět koronavirus a masivně tak do Česka importovali covid. Spíše jde o Čechy, kteří byli v konkrétní zemi za jiným účelem, než je dovolená. Nejedná se o nic dramatického, co by muselo občany České republiky nějak zásadně znervózňovat.
