file18908657
cs
2021-01-11
http://www.fromtheweb.eu
Opakovaně se koronavirem v Česku nakazilo už 56 lidí. Protilátky tělo podle lékařů chrání asi tři měsíce

Státní zdravotní ústav zatím eviduje v Česku zatím 56 případů opakované infekce koronavirem. U dalších 36 čeká na potvrzení. Jen v Praze hygienici zjistili 40 opakovaně nakažených. Za takzvanou reinfekci virem lékaři považují případy, kdy mezi prvním a druhým pozitivním testem uběhne víc než 90 dní.

„U mě covid začínal vždy tím, že mě hrozně bolela hlava, probudilo mě to v noci. Ve čtyři ráno to bylo tak jasné, že si pamatuju, že jsem s brekem budila manžela, že to mám znova a nevím, co mám dělat a jak je to možné,“ vypráví Petra z Ústeckého kraje.

Reinfekce koronavirem se dosud v Česku prokázala u 56 lidí. Víc ví Janetta Němcová

Onemocnění covid-19 poprvé prodělala v září, druhý pozitivní test měla koncem listopadu. „Protože jsem se bála, že bych mohla být falešně pozitivní z prvního případu, tak mi dělali test na protilátky a z toho vyšlo, že v tu chvíli zrovna bojuju s nemocí, že ty protilátky mám aktivní,“ objasňuje.
