file18908570
cs
2021-01-11
http://www.fromtheweb.eu
Britští vědci vyvinuli slibnou vakcínu proti covid-19. Nemá vedlejší účinky

20. července 2020 20:00, aktualizováno 20:24

Nová vakcína proti nemoci covid-19, kterou vyvinuli vědci z britské Oxfordské univerzity, se ukázala jako bezpečná. Alespoň podle pondělních výsledků první fáze klinické studie uveřejněných v prestižním časopise Lancet. Vakcína nevyvolává žádné závažné vedlejší účinky a imunitní systém na ni časně a dobře reaguje.

Nově vyvinutá vakcína vyvolává v těle tvorbu protilátek a reakci imunitního systému. Podle BBC testovaná vakcína účinkovala asi u 1 077 lidí, u nichž se po aplikaci injekce s vakcínou začaly tvořit protilátky a bílé krvinky, jež s koronavirem dokážou bojovat.

Zjištění jsou nesmírně slibná, ale stále je příliš brzy na prognózy o tom, zda vakcína bude fungovat a poskytne dostatečnou ochranu. Podle profesorky Sarah Gilbertové z univerzity v Oxfordu je před vědci ještě dlouhá cesta. „Musíme odvést mnoho práce než řekneme, zda naše vakcína pomůže zvládnout pandemii COVID-19, ale tyto počáteční výsledky jsou slibné.“

Podle BBC se nově vyvinutá vakcína vyrábí z geneticky upraveného viru, který způsobuje nachlazení šimpanzů. Vědci vakcínu posléze upraví tak, aby nemohla způsobit infekci u lidí a také, aby se více podobala viru SARS-Cov-2. Díky tomu, že vakcína vypadá jako koronavirus, se může imunitní systém naučit, jak proti ní zasáhnout.
