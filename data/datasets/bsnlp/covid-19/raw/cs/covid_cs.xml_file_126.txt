126
cs
2020-09-18
http://www.fromtheweb.eu
Marek Petráš: Prototyp vakcíny proti covid-19 jsme dokončili

Jak znělo jarní zadání pro váš tým? Zpočátku byl entuziasmus velký, měl jsem ideu, že by bylo báječné dotáhnout to do úplného finále. Situace se ale vyvíjela, naše země krizi zvládala poměrně dobře a zdálo se, že budeme ušetřeni dramatické vlny nákazy. Zároveň se začaly ve světě objevovat vakcíny ve druhé a dokonce i třetí fázi klinického testování. Naše zaměření se tedy časem trochu změnilo a rozhodli jsme se pokračovat v konceptu, který by nastoupil v případě, že by všechny ostatní cesty selhaly, nebo by vakcíny bylo málo. Pak bychom mohli mít základ, na němž by se dalo stavět a v případě akutní potřeby by bylo možné vyrobit nezbytně nutné množství pro nejcitlivější skupiny lidí v první linii, tedy zdravotníky, policisty, vojáky.



Když se objevily první informace z britské firmy Astra Zeneca nebo americké Moderny o dobré cestě k vakcíně, proč jste se nerozhodli svoji práci ukončit? Nechce se mi vzdávat něco předtím, než vím, jak to dopadne. My jsme začínali v březnu, v květnu se nechtěně prozradilo, že takový projekt existuje. V té době zdaleka nebylo jasné, jak to bude s vývojem vakcíny. Astra Zeneca nebo Moderna pracují na látkách, o nichž se mluví jako o vakcíně druhé či třetí generace, ale ve světě vakcín se většinou začíná od té v uvozovkách nejjednodušší. Více než sto let máme vyzkoušeno, že inaktivované vakcíny patří do kategorie těch bezpečných a účinných.
