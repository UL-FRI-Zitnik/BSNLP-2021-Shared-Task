184
cs
2020-10-12
http://www.fromtheweb.eu
Covid-19 drtí obézní pacienty. Vakcína je zřejmě neochrání, tvrdí lékaři

Obezita je jedním z rizikových faktorů, které vedou k těžkému průběhu Covidu-19. Výsledky nejnovějších studií ukázaly, že u obézního pacienta je šance, že skončí v nemocnici až o 113 % vyšší. Podle lékaře Jozefa Čupky je i následná léčba velmi náročná. Kvůli obezitě je například omezená možnost využítí umělé plicní ventilace.



Tým profesora Popkina z univerzity v Severní Karolíně provedl analýzu 75 nejnovějších studií z celého světa, které zkoumaly vztah mezi obezitou a onemocněním Covid-19. Přestože je známo, že nadváha je rizikovým faktorem, výsledky jsou alarmující, upozorňuje lékař Jozef Čupka ze Společnosti všeobecného lékařství. U obézního člověka je riziko, že se nakazí Covidem-19 téměř dvakrát vyšší než u lidí, kteří obézní nejsou. Když už se u něj nákaza prokáže, má o 113 % vyšší šanci, že skončí v nemocnici. "Nárůst hospitalizací na JIP je pak u obézních pacientů s koronavirem o 74 % vyšší než u neobézních a riziko úmrtí je až o 48 % větší," uvádí Čupka. S komplikacemi se tito pacienti potýkají z různých důvodů. Obezita například zhoršuje imunitní odpověď na virovou infekci a zvyšuje v organismu zánětlivé procesy. Jsou rovněž náchylnější k syndromu akutní respirační tísně, která je hlavní příčinou úmrtí na koronavirus.
