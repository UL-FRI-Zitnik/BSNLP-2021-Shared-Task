138
cs
2020-09-25
http://www.fromtheweb.eu
Období nárůstu a poklesu skončí v polovině roku 2021, řekl Prymula. Další omezení přijdou příští týden

Reprodukční číslo, tedy počet nakažených od jednoho člověka, klesá. Nyní je 1,4, minulý týden bylo 1,6. Příští týden bude k dispozici po regionech. „Světlo na konci tunelu je imunita národa. Ta může vzniknout dvojí cestou. Buď nákazu velký počet lidí prodělá, druhý faktor je vakcinace,“ řekl ministr. Žádná schválená očkovací látka ale podle něj zatím není a některé mají v posledních fázích vývoje problémy. „Bude trvat ještě tak dva měsíce, než se dostaneme na hodnoty, které budou přijatelné. A pak budeme muset v nějakém kombinovaném režimu nárůstu a poklesu vydržet ještě tak do poloviny příštího roku, kde bychom se definitivního světla mohli dočkat,“ dodal.



Počet nových případů podle něj není rozhodující. „Nejde nám ani tak o to, jestli máme 2000 nebo 3000 nově pozitivních, ale o to, jakým způsobem tato data ovlivňují náš systém a jeho kapacitu,“ řekl ministr. Záleží na tom, zda narůstají počty hospitalizovaných vyžadujících plicní ventilaci nebo počty úmrtí. „Tato data jsou naprosto reálná, opatření jsou proto naprosto namístě,“ dodal.
