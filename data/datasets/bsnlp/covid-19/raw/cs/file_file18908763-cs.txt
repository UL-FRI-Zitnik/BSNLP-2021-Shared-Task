file18908763
cs
2021-01-11
http://www.fromtheweb.eu
Veškerý koronavirus SARS-CoV-2 na celém světě by se vešel na čajovou lžičku

Během pandemie se o koronaviru a onemocnění covid-19 můžeme dočíst řadu údajů. Málokdy však narazíme na ty odlehčenější. Jeden takový spočítal australský matematik a stand-up komik Matt Parker. Kdybychom sečetli objem veškerých jednotlivých virových částic, dostali bychom se k množství, které se při troše snahy vejde na čajovou lžičku.

Veškerý koronavirus SARS-CoV-2 na celém světě by se vešel na čajovou lžičku

Podle oficiálních statistik se novým koronavirem doposud nakazilo zhruba 54,9 milionu lidí. „Tolik problémů a chaosu kvůli jedné čajové lžičce problémů,“ posteskl si v žertu Parker ve svém podcastu A Problem Squared.

Aby ilustroval velikost virové částice, rozhodl se Parker spočítat celkový objem. Jeho dohad pochopitelně není přesný a spočívá v několika velmi hrubých odhadech, jako ilustrace je nicméně více než dostatečný.

Jako první odhad vzal Parker průměrnou virovou nálož, kterou v sobě nemocný člověk má podle odhadů časopisu Lancet. Dále pracoval s tím, že každý den se nakazí 300 tisíc lidí a každý z nich je nakažen 14 dní. Podle Parkera se tak momentálně na světě vyskytuje 3,3 biliardy částic koronaviru.
