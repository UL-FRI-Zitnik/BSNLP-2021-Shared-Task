67
cs
2021-01-05
http://www.fromtheweb.eu
VĚDA: Velký novoroční zázrak

Očkovací látky na bázi RNA až doposud selhávaly. Vakcíny Moderny a Pfizeru jsou úplně první povolené vakcíny tohoto typu. Neuvěřitelné množství peněz. Enormní expertní nasazení. Nejnovější vědecké objevy. To vše dohromady umožnilo přinést lidem v rekordním čase několik vakcín a zároveň rozběhnout akci, jež snese srovnání zřejmě jen s očkovací kampaní proti obrně v 50. letech minulého století nebo s eradikací neštovic v letech 1967 až 1977. První zpráva o záhadných virových zápalech plic se rozletěla do světa z čínského Wu-chanu v poslední den roku 2019. Už o týden později bylo zřejmé, že onemocnění vyvolává nový koronavirus, a dva dny nato zveřejnili čínští vědci třicet tisíc písmen genetického kódu tvořících dědičnou informaci viru známého dnes jako SARS-CoV-2. V té chvíli odstartoval jeden z největších vědeckých podniků v dějinách, na jehož konci drží lidstvo v rukou hned několik vakcín proti nemoci covid-19.
