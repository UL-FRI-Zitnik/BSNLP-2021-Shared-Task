132
cs
2020-09-21
http://www.fromtheweb.eu
ŽIVĚ: Ministrem zdravotnictví bude Prymula, oznámil premiér. Epidemiologa odpoledne přijme prezident

Premiér Andrej Babiš (ANO) v pondělí dopoledne oznámil, že novým ministrem zdravotnictví bude současný vládní zmocněnec pro vědu a výzkum ve zdravotnictví Roman Prymula. Informaci přinesla ČTK. Podle mluvčího prezidenta Jiřího Ovčáčka přijme Prymulu v pondělí odpoledne na Hradě prezident Miloš Zeman. Současný ministr v demisi Adam Vojtěch (ANO) ohlásil rezignaci v pondělí ráno. Aktualizujeme Praha 11:23 21. 9. 2020 (Aktualizováno: 12:11 22. 9. 2020) Zkrácená adresa

Šéf hradecké nemocnice. Přísný epidemiolog se ihned po studiích v Hradci Králové zaměřil především na imunizaci a podílel se na vývoji a studiu vakcín proti pneumokoku, rotavirům či spalničkám. Do čela místní fakultní nemocnice usedl v roce 2009. Po necelých sedmi letech mu ale zlomilo vaz rodinné podnikání. Ukázalo se totiž, že vedle hradecké nemocnice se přední vakcinolog angažuje také jako prokurista ve firmě Biovomed, kterou v té době vlastnila jeho šestadvacetiletá dcera. Společnost podílející se na byznysu kolem vakcín inkasovala ročně za klinické studie od farmaceutických společností desítky milionů korun, jak tehdy upozornil Zdravotnický deník. Vedle nemocničního platu si tak Prymula přišel od roku 2010 bokem na 32 milionů korun. Své působení ve firmě Biovomed přitom neuvedl ani v oznámení o majetku. Čtyři roky na ministerstvu. Po odchodu z hradecké nemocnice si ho tehdejší ministr zdravotnictví Miloslav Ludvík (ČSSD) přivedl jako svou pravou ruku. Už na jaře serveru iROZHLAS.cz řekl, že střet zájmů byl jen zástupný důvod pro Prymulův odchod. ,Obětní beránek‘. Politici poděkovali Vojtěchovi za práci, podle opozice je viníkem současné krize Babiš Číst článek A ačkoli se na resortu vyměnili ministři a v čele stanul Adam Vojtěch (ANO), Prymula se udržel. Vojtěch ale měsíc po nástupu do čela resortu zařízl Prymulův záměr na výstavbu kliniky čínské medicíny pod střechou Fakultní nemocnice v Hradci Králové. V ní už tři roky fungovalo česko-čínské centrum, které pacientům nabízelo třeba akupunkturu či ušní terapii.

Vazby na Čínu. Za svého ředitelování centrum vybudoval Prymula společně s Jaroslavem Tvrdíkem reprezentujícím zájmy Číny v Česku. Hlavním donátorem byl tehdy čínský státní gigant CEFC, který měl 270 miliony korun zasponzorovat i novou kliniku. Příliš peněz ale nepřineslo. Ba naopak. Zbyly po něm statisícové, možná milionové ztráty . „Bylo od začátku jasné, že ten projekt nebude výdělečný. Byla to zcela jasně operace, která měla zvýšit prestiž a vliv společnosti CEFC,“ nastínil sinolog a analytik projektu Sinopsis Filip Jirouš. Právě jeho vazby na Čínu mohou být podle Jirouše i jedním z důvodů, proč se Prymulova bezpečnostní prověrka, o kterou Národní bezpečnostní úřad požádal více než před rokem, tak táhne. Jako případný ministr bude mít k utajovaným informacím přístup i bez ní. ‚Tady se mě bojí‘ Ještě před tím, než se po světě začal šířit koronavirus, avizoval, že chce z ministerstva zdravotnictví odejít. Definitivní termín stanovil na konec května. „Tady se mě bojí. Kvůli popularitě,“ komentoval to pro Seznam Zprávy s tím, že se na tom dohodl přímo s premiérem. A z ministerstva opravdu odešel, a to na Úřad vlády, kde až dosud pracoval jako zmocněnec pro vědu a výzkum ve zdravotnictví. A právě na resort, ze kterého před čtyřmi měsíci odešel, se Prymula nyní nejspíš vrátí v pozici ministra. Adam Vojtěch oznámil svou rezignaci v pondělí kolem osmé ráno, premiér Andrej Babiš (ANO) už o tři hodiny později oznámil, že na jeho post navrhl právě Prymulu. Zároveň řekl, že změnu s prezidentem Milošem Zemanem předjednal o víkendu.
