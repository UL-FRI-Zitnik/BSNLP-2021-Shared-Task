111
cs
2020-08-28
http://www.fromtheweb.eu
Koronavirus: Všeobecná fackovačka

Rakušáci na hranicích obrazně vzato nafackovali všem – dvanáct hodin ve frontě kvůli vypisování lejstra, které stoprocentně nebude vůbec k ničemu. Do Paříže smíme, ale s paklem rezervních roušek, a do Londýna taky můžem, ale musíme počítat se čtrnáctidenní karanténou, na Churchilla pomalovaného nápisy RASIST se podíváme až pak. A tak dále. Zdá se, že přituhuje v celé Evropě, a to se prakticky vůbec nic neděje. Chystá se vakcinace obyvatelstva. Epidemie nezmizela, co ale zmizelo, to je důvěra v rozumnost opatření. Lidé nevěří vakcíně proti spalničkám: přitom vakcína se aplikuje desítky let, spalničky fakticky vymizely, dokud nepřišli rozumprdi a nezačali proti očkování brojit. Spalničky jsou tudíž zpátky – a to jde, opakuji, o vakcínu vyzkoušenou a osvědčenou. Dá se věřit, že lidi budou nadšeně vpichovat fungl nový produkt, který nikdo pořádně nevyzkoušel? Že tomu budou věřit, když čtou v novinách, že ani prodělaný covid nezaručuje následnou imunitu (jinde čtou, že zaručuje, ale on každý ten odborník říká něco jiného). Hraběcí rada. Opozici položil otázku komentátor Info.cz Bohumil Pečinka: Chcete skutečně porazit Andreje Babiše? Text je proložen trefnými sarkasmy, avšak obsahuje i jednu praktickou radu, jak opravdu toho padoucha oligarchu vymést: je to společná kandidátka pěti opozičních stran, ODS, Pirátů, KDU-ČSL, TOP 09 a STAN. Ony mají podle výzkumů dohromady něco přes 40 procent, kdežto kvórum pro pětičlennou koalici je 50 %, ale třeba by ta synergie lidi oslnila a hlasy by do uren naházeli. Mě by neoslnila. Spolek, kde je TOP 09, bych nevolil, to raději zahrádkáře. Ale ony ty strany nejspíš na pana Pečinku a jím obdivovaného pana Mináře nedají a půjdou samostatně. Já budu po dlouhých odeeskových letech volit lidovce, z celého toho demobloku mi přijdou nejméně šílení. Obávám se, že i kdyby ta Svatá aliance vznikla, takových voličů konvergujících k zahrádkářům bude víc, každý bude prchat před něčím jiným (pro mě jsou to krom TOP09 také Piráti).
