64
cs
2021-01-04
http://www.fromtheweb.eu
Co letos čeká Velkou Británii a jejího premiéra Johnsona aneb Země na počátku „roku jedna“

Pokud jde o koronavirus, v zemi se v posledních dvou týdnech začala šířit nová mutace viru, nakažlivější než ta předchozí, v posledních dnech je navíc evidováno přes padesát tisíc případů nemocných denně a vláda vyhlásila další tvrdá opatření. Situace tak až příliš připomíná kritické týdny z jara letošního roku. Systém NHS (National Health Service) zatím přímo nekolabuje, přesto se již začíná s přípravou oživení „polních nemocnic“, jež byly poprvé zřízeny právě na jaře (ta vůbec největší v londýnském East Endu se jmenovala „Slavík“, anglicky Nightingale, a byla schopná pojmout na čtyři tisíce nemocných), neboť panují dost možná oprávněné obavy, aby k výše zmíněnému kolapsu přece jen nedošlo, a aby tak v Británii nebyly k vidění scény, jaké známe ze zimy a z jara loňského roku ze severní Itálie či z New Yorku. Názory na to, jak si vláda vedená Borisem Johnsonem v boji s koronavirem vede, se přirozeně různí, kritický tón nicméně převládá. Sám ministerský předseda má s covidem-19 osobní zkušenost (na jaře prodělal nemoc v těžké formě a na podzim musel do karantény), což mu u části populace dočasně přidalo kladné body. Celkově vzato však jeho kabinet čelí výtkám, jež nejsou nepodobné těm, které známe z České republiky: vláda podle četných kritiků reaguje pomalu, nekonzistentně, nekoncepčně až zmateně. Premiér opakovaně připustil, že rozumí tomu, proč na něj mají lidi vztek, svoje kroky však vysvětloval a vysvětluje snahou „dosáhnout rovnováhy mezi veřejným zdravím a širšími potřebami společnosti a ekonomiky“, což „není ani trochu snadné“.
