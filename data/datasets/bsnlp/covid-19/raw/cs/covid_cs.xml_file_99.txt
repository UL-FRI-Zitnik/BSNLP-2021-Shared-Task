99
cs
2020-08-19
http://www.fromtheweb.eu
Po Adámkovi má pardubická nemocnice další průšvih: Nepřijali muže s koronavirem, ten zemřel. Prý měli moc práce

Dvaačtyřicetiletý muž z Chrudimska se letos v srpnu vydal s teplotami a oboustranným zápalem plic do nemocnice v Pardubicích, konkrétně na infekční oddělení. Poslala ho tam navíc jeho obvodní lékařka poté, co k ní od června docházel s přetrvávajícími obtížemi. O případu informovala MF DNES s tím, že podle jejich zdroje s přímým podezřením na covid-19. Jenže přišlo zklamání, v nemocnici se testu na nemoc nedočkal, stejně tak ani odborného vyšetření a případné pomoci. Místo toho se vydal do nemocnice v Čáslavi. Měli moc práce. „Pacient byl do čáslavské nemocnice odeslán po předchozím telefonickém projednání s infekčním oddělením pardubické nemocnice k zajištění léčby, aniž by ovšem pacientovi provedli test na covid. Přitom praktický lékař měl na tuto nemoc podezření,“ potvrdila pro MF DNES mluvčí Krajské hygienické stanice Středočeského kraje Dana Šalamunová. Pardubická nemocnice to vysvětluje tím, že oddělení mělo mít moc práce. „Než vůbec personál nemocnice stačil pacienta vyšetřit a případně přijmout, dorazily na oddělení dva sanitní vozy s akutními pacienty, které bylo třeba ošetřit přednostně. Další obdobný pacient již byl na oddělení aktuálně řešen,“ vysvětlila mluvčí Nemocnice Pardubického kraje Kateřina Semrádová. 



Hned ráno byl následně pacient převezen na infekční oddělení pražské Nemocnice Na Bulovce, tam ale 13. srpna zemřel. „Pacient měl vysoký stupeň obezity a několik dalších rizikových faktorů,“ uvedla mluvčí Nemocnice Na Bulovce Simona Krautová. Hygienici navíc postup nemocnice v Pardubicích označili za nestandardní. V čáslavské nemocnici pracovali navíc všichni v ústenkách, jen jeden z nich měl respirátor. Všem ale vyšel test na koronavirus negativně. Není to první průšvih. Pro pardubickou nemocnici se ale nejedná o první problémovou situaci. Nejznámější je asi případ malého Adámka, který je po operaci mandlí právě v pardubické nemocici upoután na lůžku a bez pomoci druhých se neobejde. Dalším, kdo na zdejší nemocnici nikdy nezapomene, je malá Leontýnka, její rodiče na zdravotní zařízení podali žalobu kvůli tomu, že po porodu nezahájili léčbu streptokoka, který napadl její mozek. Od té doby má vážné trvalé následky.
