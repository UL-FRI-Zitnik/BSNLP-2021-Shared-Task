17
cs
2021-01-02
http://www.fromtheweb.eu
SVĚT: Jaký bude rok 2021

Není to čtení příliš optimistické, vězte ale, že mohlo být mnohem hůř nepodařit se covidové vakcíny. Očkování uleví, staré časy ale nepřijdou. S vakcínami proti covidu se věci začnou měnit k lepšímu. Jenže pomalu. Z křišťálové koule je patrné, že roušek a protiepidemických nařízení se v příštím roce úplně nezbavíme. V první polovině roku se začne rozbíhat očkování, covidové statistiky ale porostou, zdravotníci zůstanou přetíženi, ekonomika bude přiškrcována lockdowny následujícími po rozvolněních. Situace se zlepší s nástupem teplého a vlhčího počasí na počátku léta, které viru nesvědčí, a s vyššími dodávkami vakcín. V té době už bude v Česku proočkováno několik milionů lidí, a když se připočtou ti, kteří se promoří infekcí, covidová čísla se významně sníží. Podstatné bude to, že vakcíny budou v létě chránit ty nejzranitelnější, zejména seniory a chronicky nemocné, a také zdravotníky. Tím se odstraní největší problém, který je s covidem spojený –⁠ zahlcení nemocnic pacienty, kteří potřebují náročnou péči. Začneme se vracet k normálnějšímu způsobu života.
