94
cs
2020-08-02
http://www.fromtheweb.eu
Lék na koronavirus už možná existuje 50 let. Úspěch z Hradce ale zpochybňuje Prymula

Účinný lék na léčbu nemoci covid-19 možná existuje už 50 let. Přípravek Isoprinosine na sobě a svém synovi vyzkoušel vakcinolog a vedoucí lékař Centra očkování a cestovní medicíny v Hradci Králové, profesor Jiří Beran a prý s velikým úspěchem. V obou případech byl průběh nemoci jen mírný. Užívali ho i pacienti v domově seniorů v Litovli, kde se nakazilo více než 60 lidí, píše magazín Forbes . Účinnost léku ale zpochybňuje epidemiolog Roman Prymula. Isoprinosine je k sehnání asi v 70 zemích světa, může ho předepsat každý obvodní lékař zákazníka vyjde asi na 480 korun včetně doplatku. Užívá se na herpetické infekce nebo onemocnění spojená s EB viry a cytomegaloviry. Ale jak se ukazuje, může dobře posloužit i v boji proti koronaviru.



„Buď to byl zázrak, nebo se potvrzuje, že lék opravdu dokáže výrazně nastartovat imunitu, tedy zvýšit počet takzvaných NK buněk (zkratka z Natural Killers), které s virem umějí bojovat,“ sdělil serveru Beran. „Jakmile virus vstoupí do lidského organismu, snaží se co nejdříve dostat k vnímavé hostitelské buňce, aby se v ní začal množit. V tu chvíli přestává být pro imunitní systém viditelný. Isoprinosine přispívá k tomu, že se informace o něm na povrchu buňky objeví, a navíc počet NK buněk zvyšuje,“ vysvětlil úlohu léku. Dostatečná hladina NK buněk je klíčová, míní profesor. Isoprinosine doporučuje vzhledem k povaze jejich práce především zdravotníkům a také lidem nad 50 let a chronicky nemocným. „Při užívání dvou tablet třikrát denně se pátý den počet NK buněk zdvojnásobuje a sedmý až osmý den se dramaticky zvyšuje počet osob bez jakýchkoli příznaků,“ dodal Beran.
