43
cs
2021-01-02
http://www.fromtheweb.eu
PŘEHLEDNĚ: Sněmovní volby a Babišovy kauzy. Jaký bude rok 2021 v politice?

Sněmovní volby Prezident Miloš Zeman je vypsal na 8. a 9. října. Dá se předpokládat, že v té době už bude pandemie zdolána. Účast by tudíž mohla být vysoká. Hraje se o hodně. Andrej Babiš bude usilovat o druhé vítězství a zisk premiérského křesla. Tentokrát to ale bude mít mnohem složitější. Koronavirus zbrzdil jeho investiční plány a nachytal vládu častokrát na švestkách. Pokud zvládne logisticky náročnou vakcinaci, za kterou převzal veškerou odpovědnost, může to jeho postavení posílit. A naopak.



Jeho hlavním soupeřem bude dvojblok Pirátů a STAN, který by podle aktuálních průzkumů volebních preferencí hnutí ANO porazil. Andrej Babiš ovšem umí skvěle volební kampaně, především ty kontaktní. Ani případný stříbrný stupínek ho nemusí knokautovat. Bude-li patřičně pružný, může vytvořit pravicovou menšinovou vládu s podporou SPD, eventuálně koaliční s ODS. ČSSD rozhodne o své budoucnosti Sjezd nejstarší české strany se měl konat v lednu, ale byl odložen (zatím) na duben. Menší vládní strana na něm sehraje klíčovou partii o svou budoucnost. Spojenectví s ANO a hlavně ponižující role, kterou jí přisoudil Andrej Babiš, sráží její preference pod pětiprocentní hranici. Mnohokrát měla nakročeno ven z koalice, ale rozhodující krok neudělala ani v situaci, kdy ANO s ODS proti její vůli prohlašovaly zásadní snížení daně z příjmu. Mnoho sympatizantů sociální demokracie nad ní proto udělalo kříž. Přesto předsednický post zřejmě obhájí Jan Hamáček. Pokud nedovede stranu do poslaneckých lavic, namíří na vybraný velvyslanecký post. Personální vyprahlost ANO Sněmování hnutí ANO je z novinářského hlediska nudná záležitost, neboť jeho zakladatel Andrej Babiš je z logiky věci doživotním předsedou. Přesto je nutné se u této události zastavit. ANO v posledních měsících přichází o klíčové osobnosti, jakou byl jeho bývalý místopředseda Petr Vokřál. Kandidovat za hnutí už nebudou ostravský primátor Tomáš Macura nebo moravskoslezský hejtman Ivo Vondrák. Z vedení po noční aféře ve vyšehradské restauraci odešel Jaroslav Faltýnek a možná ani on nebude usilovat o poslanecké křeslo. Po debaklu v krajských volbách se bude poroučet i dosavadní místopředsedkyně Jaroslava Pokorná Jermanová. Nabízí se tedy otázka, kdo vlastně povede kandidátky ANO do voleb.
