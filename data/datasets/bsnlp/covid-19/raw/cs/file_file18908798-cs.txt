file18908798
cs
2021-01-11
http://www.fromtheweb.eu
Rakousko zpřísňuje opatření, od příští soboty míří země do lockdownu

Rakousko zavede od konce příštího týdne přísná plošná opatření proti šíření koronaviru. Od soboty 26. prosince nebudou smět otevřít obchody kromě těch, které prodávají zboží každodenní potřeby. Znovu uzavřeny budou i služby s těsným tělesným kontaktem. Školy přejdou od 7. do 15. ledna na distanční výuku. Na lanovky a vleky jen s respirátorem FFP2.

Otevření lyžařských areálů má být věcí jednotlivých spolkových zemí. Na lanovkách a vlecích bude platit povinnost mít nasazený respirátor třídy FFP2, oznámil vicekancléř Werner Kogler.

Rakousko se kvůli trvale vysokým nárůstům nově infikovaných koronavirem uzamkne po 11 dnech do dalšího, už třetího takzvaného lockdownu, kdy bude omezena velká část služeb s cílem omezit setkávání lidí.

V zemi se opět uzavře většina obchodů a otevřít budou smět opět 18. ledna společně s restauracemi, školami, muzei a divadly, uvedla rakouská vláda v dnešním prohlášení. Restaurace či hotely tak zůstanou zavřené nejméně o týden déle, než se původně plánovalo.
