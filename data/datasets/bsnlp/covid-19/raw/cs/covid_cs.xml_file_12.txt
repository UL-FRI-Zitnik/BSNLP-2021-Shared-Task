12
cs
2021-01-01
http://www.fromtheweb.eu
Izrael očkuje proti koronaviru rychlostí, která bere dech. Poučí se z toho Velký Vakcinátor Babiš?

Předně by měl přestat Andrej Babiš plácat nesmysly. Česko totiž patří mezi nejhorší země světa, pokud jde o počet mrtvých a nakažených na počet obyvatel. Jen pro ilustraci k očkování: Nejdříve předseda vlády nabídl funkci vládního zmocněnce pro očkování proti Covidu-19 exministrovi zdravotnictví a svému poradci Romanu Prymulovi. Ten to odmítl. Pak Babiš zcela nesmyslně prohlásil, že tím zmocněncem bude on sám. Ano, Velký Vakcinátor, zejména když jsou za 10 měsíců volby do Poslanecké sněmovny, je to velké lákadlo. „Protože já mám svoje zkušenosti s ministerstvem zdravotnictví, celoroční, takže jsem se rozhodl, že to budu já,“ zdůvodnil svůj záměr být zmocněncem a tím přiznal, že resort zdravotnictví často chybuje, což je za současného stavu katastrofa, za kterou nese přímou odpovědnost předseda vlády. Po několika dnech premiér ale oznámil, že záměr být zmocněncem byla „nadsázka“. Nadsázka, při které umírají lidé… V každém případě nebyla Česká republika na vakcinaci dobře připravena, vývoj neustále dobíhala a dobíhá. Ještě lze ale situaci zachránit. Stačilo by se podívat do Izraele a využít některé jeho zkušenosti s očkováním proti koronaviru. Ostatně i izraelští politici říkají, že jejich poznatky mohou být pro další státy poučné. V jediné demokracii na Blízkém východě navíc běží vakcinace rychlostí, která bere dech.
