62
cs
2021-01-04
http://www.fromtheweb.eu
Vláda rozšířila COVID gastro: Provozovny dostanou 400 Kč za pracovníka a den

Ministerstvo průmyslu a obchodu (MPO) předpokládá, že na program bude třeba šest miliard korun. Podle ministra Karla Havlíčka (za ANO) by o dotaci mohlo projevit zájem mezi 80 000 až 130 000 podnikatelů. Nejpozději 15. ledna bude podle něj hotová výzva k programu a bude spuštěn příjem žádostí, řekl na tiskové konferenci po jednání vlády. Na dotaci budou mít nárok podnikatelé, kterým byl omezen nebo zakázán prodej zboží či služeb alespoň v části období od 14. října loňského roku do letošního 10. ledna. Období může být podle vládních materiálů prodlouženo v návaznosti na vývoj pandemické situace. Podle Havlíčka je období do 10. ledna stanoveno jako první výzva, v případě potřeby budou následovat další. Dotace 400 korun na den bude na zaměstnance v hlavním pracovním poměru. V případě částečného úvazku se budou tyto sčítat, řekl Havlíček novinářům. Příspěvek bude možné získat i na spolupracující osoby samostatně výdělečně činné (OSVČ). Do výpočtu se nezahrnují zaměstnanci v odvětvích, která byla podpořena v programech COVID kultura, COVID ubytování a COVID sport. Prostředky bude podle Havlíčka možné využít na další fixní náklady jako je například splácení leasingů.
