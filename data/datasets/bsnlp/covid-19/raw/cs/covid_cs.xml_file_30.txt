30
cs
2021-01-04
http://www.fromtheweb.eu
PES mírně poklesl na 85, je ale stále vysoko v pátém stupni. Vláda projedná, jak fungují její opatření

Proti koronaviru se bude od pondělí očkovat ve všech krajích. Jako poslední dostaly vakcínu nemocnice v Libereckém, Karlovarském a Zlínském kraji. Jak první ji dostanou zdravotníci v nemocnicích a pracovníci záchranné služby. Detaily o tom, jak bude postupovat očkování široké veřejnosti, zveřejní ministerstvo zdravotnictví v úterý, premiér Andrej Babiš (ANO) však již o víkendu prozradil některé podrobnosti. Od poloviny prosince se podle něj budou očkovat lidé nad 80 let, poté i mladší. Kdokoli se bude moci přihlásit o termín na vakcinaci od počátku února, přednost však budou mít lidé s rizikovými faktory – starší či chronicky nemocní. Platí pátý stupeň, vláda probere, jak funguje V Česku platí pátý stupeň opatření vyhlášených v souvislosti s šířením nového typu koronaviru. Zavřená je většina obchodů, restaurace, platí zákaz vycházení od 21 do 5 hodin a výrazné omezení volného pohybu po zbytek dne, a přesto se koronavirus v posledních pracovních dnech roku 2020 v republice šířil dosud nejrychleji od doby, kdy se do Česka pandemie rozšířila. Středečních 17 tisíc nových případů bylo absolutním denním maximem. Někteří odborníci dávají prudký nárůst počtu nových případů po Vánocích do souvislosti se svátky, kdy se testovalo málo, a tedy po nich přicházeli lidé ještě na dodatečné testy. O tom, že se situace zhoršuje, však svědčí kromě absolutních počtů nakažených i rostoucí počet lidí, kteří jsou s nemocí covid-19 v nemocnici. Za týden od 27. prosince, kdy začal platit nejpřísnější stupeň opatření, do 2. ledna vzrostl počet hospitalizovaných téměř o tisíc – z necelých 5000 na necelých 6000.
