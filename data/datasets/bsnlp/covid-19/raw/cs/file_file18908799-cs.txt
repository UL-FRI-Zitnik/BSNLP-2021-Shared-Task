file18908799
cs
2021-01-11
http://www.fromtheweb.eu
Každý pátý hospitalizovaný s covid-19 na Slovensku umírá, uvedl ministr. Lockdown zpřísní

Pandemická komise, poradní orgán slovenské vlády, navrhla v pátek zpřísnění lockdownu, které by zahrnovalo i zákaz vycházení a omezení pohybu mezi jednotlivými okresy. Zpřísnění avizoval ministr zdravotnictví Marek Krajčí, který uvedl, že v nemocnicích nyní umírá každý pátý hospitalizovaný s covid-19. O podobě lockdownu s definitivní platností rozhodne slovenská vláda.

Každý pátý hospitalizovaný s covid-19 na Slovensku umírá, uvedl ministr. Lockdown zpřísní

Podle ministra zdravotnictví by se opatření mohla podobat těm, která byla na Slovensku v platnosti v období Velikonoc. Lidé by mohli vycházet z domova pouze do obchodu, do práce, k lékaři a do přírody pouze v rámci okresu. „Situace je vážná, koronavirus vykazuje známky řetězového a nekontrolovatelného šíření,“ uvedl Krajčí.

Ministr upozornil, že pandemická situace se na Slovensku za poslední týden zhoršila a že v nemocnicích umírá každý pátý pacient, které s covid-19 hospitalizují.

Podle vládního webu s daty o koronaviru začalo obětí výrazně přibývat na začátku listopadu, v posledních dnech na Slovensku evidují denně desítky obětí s nákazou. Celkem od začátku pandemie v zemi zemřelo 1122 nakažených.
