6
cs
2021-01-01
http://www.fromtheweb.eu
Proti viru nesnášenlivosti se musíme naočkovat sami, apeloval v novoročním projevu Radek Vondráček

Přepis novoročního projevu předsedy Poslanecké sněmovny Radka Vondráčka (ANO) Vážení spoluobčané, milí sousedé, dámy a pánové, dovolte mi, abych ten svůj letošní novoroční projev začal symbolickým gestem. Doufám, že nejenom za sebe, ale za všech 200 poslanců Poslanecké sněmovny, bych si rád teď sundal roušku. Ne proto, že jsou tady splněna všechna bezpečnostní pravidla a vzdálenosti, ani proto, že jsem nedávno onemocnění covid-19 prodělal a nemůžu nikoho ohrozit, ale zkrátka jako nakročení do nového roku 2021 a jako vyjádření naděje, že v tom novém roce se nám konečně podaří tu epidemii porazit. Pokud bych měl nějak stručně charakterizovat loňský nelehký rok, použil bych slova, že nám ukázal, jací jsme. Jaký jsme národ, jaký je náš stát, jaký je každý z nás. Jsem si jist, že jsme ze sebe dali mnohem více toho lepšího. Platí ovšem slova Tomáše Garrigue Masaryka: „Dobrého je v řádu světa víc, ale to zlé člověk cítí silněji“. Ano, pocítili jsme to zlé a špatné, a to velmi silně. Covidová statistika jsou jen čísla. Za nimi jsou však konkrétní lidé, jejich životní příběhy, jejich jména, jejich tváře. Tváře lidí, kteří mohli žít, nebýt epidemie. Přes 11.000 zemřelých, to je jako kdyby zmizelo jedno celé okresní město. Jako kdyby třeba Domažlice přestaly existovat.
