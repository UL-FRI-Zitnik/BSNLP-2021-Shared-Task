135
cs
2020-09-22
http://www.fromtheweb.eu
ANALÝZA: Koronavirus bude krotit ministr Prymula

Česká politika zase o něco zhrubne. Alespoň podle slov, kterými premiér Andrej Babiš (ANO) zdůvodňoval odchod ministra zdravotnictví Adama Vojtěcha. „Je to poctivý a velmi pracovitý mladý muž, který přinesl do politiky slušnost. Bohužel v naší politice to byla nevýhoda, málo se bránil napadání ze všech stran,“ řekl Babiš, který Vojtěcha označil za nejlepšího polistopadového ministra zdravotnictví.



V té chvále poněkud zanikl fakt, že Vojtěch chce svým odchodem „vytvořit prostor pro nové řešení epidemie koronaviru, který nás bude ještě nějaký čas provázet“. To zní jako přiznání, že zářijový nástup druhé covidové vlny nezvládl. Při jeho povaze ani nemohl. S Babišem v patách. Za zády měl premiéra, který chtěl, aby se z hodného hocha stal zlým mužem, jenž zároveň bude mluvit tak, jak si žádá veřejné mínění. Jenže lidé zmatky kolem nošení roušek ve školách, chytré karantény či oznamování výsledků testování vnímali velmi negativně. Projevilo se to i v poklesu preferencí hnutí ANO, jak ukázal průzkum společnosti Kantar pro ČT.
