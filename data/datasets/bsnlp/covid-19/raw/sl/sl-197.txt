sl-197
sl
2020-10-01
http://www.fromtheweb.eu
Verdasco zaradi pozitivnega testa na covid-19 zapušča Pariz

Kot je razglabljal v daljšem zapisu, so imeli odgovorni v Parizu dovolj časa, da test ponovijo pred začetkom tekmovanja, a so ga vseeno odstranili iz četrtkovega žreba parov.

Španski teniški igralec Fernando Verdasco zaradi pozitivnega testa na novi koronavirus zapušča Pariz, kjer se bo v nedeljo začel tretji grand slam sezone na igriščih Rolanda Garrosa, poročajo tuje agencije. Šestintridesetletnik je bil ob tem zelo kritičen do pristojnih organov, ki opravljajo teste na prizorišču turnirja velike četverice. Verdasco je bil pozitiven na novi koronavirus že avgusta, tik pred začetkom OP Francije pa je test znova pokazal prisotnost virusa, podobno kot pri francoskem igralcu Benoitu Pairu , ki pa je kljub pozitivnemu testu lahko zaigral na turnirju v Hamburgu.

"Avgusta nisem kazal simptomov, a sem premagal virus. Od takrat sem opravil številne teste, ki so bili negativni. Tudi pred turnirjem v Hamburgu sem bil negativen. V torek smo z družino pripotovali v Pariz, kjer sem bil pozitiven, ostali člani družine pa ne. Razložil sem svoj položaj, da bi lahko opravil še en test, a me niso poslušali," je zapisal Verdasco na družbenih omrežjih.

Kot je razglabljal v daljšem zapisu, so imeli odgovorni v Parizu dovolj časa, da test ponovijo pred začetkom tekmovanja, a so ga vseeno odstranili iz četrtkovega žreba parov. Nato je opravil še dve testiranji, ki sta dali negativen izid.

"S tem želim izpostaviti jezo, ki jo čutim do organizatorjev turnirja, ki so mi vzeli pravico nastopa na Roland Garrosu, ne da bi me še enkrat testirali in s tem vključili možnost, da je šlo pri prvem testu za napako," je še dodal Verdasco.

V sredo je bosanski tenisač Damir Džumhur dejal, da bo do pravice skušal priti po pravni poti. Džumhurja so izključili s kvalifikacijskega turnirja, potem ko je bil njegov trener Petar Popović pozitiven na novi koronavirus.

Peščeni grand slam v Parizu se bo začel v nedeljo, trajal pa bo do 11. oktobra, potem ko je bil zaradi pandemije prestavljen na nov termin. Po odloku francoske vlade bo lahko teniške obračune spremljalo 1000 navijačev na tekmovalni dan.
