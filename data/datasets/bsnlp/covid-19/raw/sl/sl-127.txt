sl-127
sl
2020-12-07
http://www.fromtheweb.eu
Po turneji po ZDA v imenu predsednika ima zdaj covid-19 še Trumpov odvetnik Giuliani

Nekdanji župan New Yorka je zadnje tedne veliko potoval po ZDA oziroma ključnih državah, kjer želi Donald Trump spremeniti izid volitev. Večinoma je nastopal brez maske.

Ameriški predsednik Donald Trump je v nedeljo tvitnil, da je s koronavirusom okužen njegov odvetnik Rudy Giuliani. 76-letnega Giulianija so po poročanju ameriških medijev v nedeljo prepeljali v bolnišnico v Washingtonu. O stanju nekdanjega župana New Yorka, ki ga Američani sedaj poznajo kot borca za spremembo volilnega izida v korist Trumpa, sicer ni veliko znanega. Trump mu je zaželel hitro okrevanje in zagotovil nadaljevanje boja za razveljavitev zmage Joeja Bidna na predsedniških volitvah 3. novembra.

Giuliani je zadnje tedne veliko potoval po ZDA oziroma ključnih državah, kjer želi Trump spremeniti izid volitev. Večinoma je nastopal brez maske. V sredo je bil v Lansingu v Michiganu, kjer je republikanske državne kongresnike pozival, naj zanemarijo Bidnovo zmago in potrdijo elektorje za Trumpa. Ta je skušal storiti enako v Georgii, kjer pa gaje republikanski guverner Brian Kemp zavrnil.

Medtem število okužb in smrti zaradi novega koronavirusa v ZDA še naprej hitro narašča. Največ okuženih, 1,35 milijona, je v Kaliforniji, kjer je doslej zaradi covida-19 umrlo 19.900 ljudi. Guverner Gavin Newsom je za skoraj celotno območje države izdal ukaz prebivalstvu, naj ostane doma, od danes naprej so zaprte restavracije, velja prepoved zbiranja izven ožjih družin. Okrožni šerifi sicer pravijo, da ukaza ne bodo uveljavljali in se bodo zanašali na to, da bodo ljudje nosili maske, ohranjali varnostno razdaljo in razkuževali roke.

Kaliforniji sledijo Teksas z 1,32 milijona okužb in več kot 23.000 smrti zaradi covida-19, Florida z 1,06 milijona okužb in 19.000 smrti, Illinois s 787.500 okužb in 14.000 smrti ter New York s 706.000 okužb in 35.000 smrti zaradi covida-19. Sedemdnevno povprečje je v ZDA 2163 mrtvih zaradi covida dnevno, zaradi naraščanja okužb in hospitalizacij pa so nekatere bolnišnice že preobremenjene in ne zmorejo sprejeti novih pacientov.

Zdravstvene oblasti ZDA opozarjajo ljudi, naj nosijo maske, upoštevajo varnostno razdaljo in skrbijo za osebno higieno. S cepljenjem naj bi začeli že čez nekaj dni, vendar bo trajalo še več mesecev, preden se bo cepilo dovolj ljudi, da bo pandemija pod nadzorom. Zdravstveni strokovnjaki tudi upajo, da bo nova vlada predsednika Joeja Bidna vpeljala celovito nacionalno strategijo testiranja na novi koronavirus. Ena od odmevnih posledic pandemije je tudi vsesplošno padanje ocen ameriških šolarjev. Šolska okrožja poročajo o rekordnem številu učencev in dijakov, ki jim ni uspelo izdelati razreda.
