sl-201
sl
2020-03-09
http://www.fromtheweb.eu
Podjetje, ki proizvaja teste za covid-19: proizvodnja stane 2,5 evra, pri nas testiranje 65 evrov

Pri nas za testiranje potencialnih okužb s koronavirusom med drugim uporabljajo teste nemškega podjetja TiB MolBiol. Lastnik podjetja se je razgovoril za nemške medije. Med drugim je povedal, da nekaterim državam teste pošilja zastonj, saj "mu za denar ni mar".

Pri nas je cena testa 65 evrov.

Analizo brisov potencialno okuženih na koronavirus pri nas opravljajo nacionalni laboratorij za zdravje, okolje in hrano z lokacijami v Mariboru, Ljubljani in Kopru, inštitut za mikrobiologijo in imunologijo ljubljanske medicinske fakultete ter klinika Golnik. Kot so pojasnili pristojni, delajo s testi proizvajalca TiB MolBiol, ki je v svetu široko uporabljen in testi Seegene, ki imajo CE-IVD oznako. "Oba testa določata tri tarče v genomu koronavirusa SARS-CoV-2," so sporočili z macionalnega laboratorija za zdravje, okolje in hrano.

Kot so še povedali, je trenutno cena testa 65 evrov: "Preračun za ceno testa sledi enotni metodologiji, ki upošteva vse stroške - stroške kompletov reagentov, potrošnega materiala, dela in amortizacije - in je znotraj države enotno dogovorjena."

"Proizvajamo teste za 60 držav"

Družba TIB Molbiol Syntheselabor GmbH, ki torej proizvaja teste, je medtem za nemški Tagesspiegel razkrila, da svoje teste pošiljajo že v 60 držav po svetu.

Eden od ustanoviteljev družbe je Olfert Landt je pred 30 leti na univerzi v Berlinu doštudiral biokemijo, nato pa s poslovnim partnerjem na noge postavil podjetje. Kot pravi, se je to dogajalo v časih, ko se ni govorilo o startupih, zato se je moral znajti po svoje.

V laboratoriju, oddelku za pakiranje in razpošiljanje ter skladišču, danes dela okoli 40 ljudi, podjetje pa domuje v več kot 100 let stari stavbi, kjer se je doslej zvrstilo že kar nekaj podjetij.

Običajno delajo od ponedeljka do petka, zadnje dni pa kar cel teden. "Smo na robu svojih zmogljivosti," je Landt povedal za Tagesspiegel. Naročil testov je namreč s širjenjem virusa vse več.

Lani so izdelali 18 milijonov kompletov testov, letos jih bodo morali veliko več. Februarja so razposlali trikrat več testov kot običajno.

Kot pravijo, svojih storitev ne oglašujejo. Zdravstvene oblasti po vsem svetu namreč vedo, da so, ko gre za izdelavo testov za viruse, najbolj hitri in učinkoviti - kar se je izkazalo že ob izbruhu sarsa, pričje gripe in svinjske gripe. Patentov za svoje teste ne prijavljajo, tako jih izdelujejo tudi druga podjetja, vseeno to na njihov posel ne vpliva.

Nekatere države po teste pošiljajo veleposlanike

Prva pošiljka aktualnih testov za koronavirus je iz podjetja romala 10. januarja v Hongkong. Poslali so jih z letalsko pošto. En testni set tehta komaj 14 gramov, je majhen, lahek in enostaven za pošiljanje.

Nekatere države pridejo po teste kar "osebno", so še razkrili za Tagesspiegel. Ruandski veleposlanik se je menda pred podjetje pripeljal s svojim mercedesom in prevzel teste. Po Evropi jih večinoma dostavljata družbi DHL in UPS.

Ker so "takšni časi", pravijo, morajo kdaj tudi imprpvizirati. Tako so pred dnevi na hitro našli prevoznika, ki je teste odpeljal v Frankfurt am Main. Kot pravijo, skušajo teste čim prej poslati tja, kjer jih potrebujejo.

Potem ko je Tagesspiegel objavil članek, je sicer marsikje završalo zaradi cene testov. V podjetju namreč pravijo, da en komplet stane 2,5 evra. Landt pa je ocenil, da "laboratoriji ne bi smeli zahtevati več kot 10 evrov". Da v nekaterih državah cene testov nato dosegajo tudi po 300 evrov, se mu zdi "veliko zapravljanje denarja".

Denar ga ne zanima, določene države dobijo teste zastonj

Podjetje je Landtov poslovni partner vmes zapustil, Landt pa je zaslužil dovolj, da je preskrbljen. "Ampak z denarjem je sama drama. Za denar mi je vseeno," pravi.

Svetovni zdravstveni organizaciji zato številne teste pošilja za polovično ceno, nekaterim revnim državam jih pošilja gratis.

Vseeno pa se mora držati nekaterih pravil - na primer mednarodnih sankcij, zato na primer njegovi testi ne romajo v Iran, kjer imajo sicer velike težave s koronavirusom.

"Nad virusom nimamo nadzora"

Landt je sicer bolj pesimističen glede omejitve širjenja virusa kot nekateri drugi strokovnjaki. Meni, da smo priča slabi reakciji in da je prepozno za zajezitev virusa. Prav tako meni, da kitajske oblasti lažejo o številu mrtvih. Po njegovem jih ni 3.000, ampak "prej 40.000-60.000". Tako med drugim sklepa "na podlagi poročil o nadurah, ki jih opravijo v tamkajšnjih krematorijih".

Sam je zaradi virusa precej bolj previden, pravi. Ostarelim staršem je naročil, naj si pripravijo zaloge in nekaj časa ne zapuščajo hiše, svojim otrokom je prepovedal odhode v nočne klube. Sam pa se bo za nekaj časa odpovedal svoji priljubljeni aktivnosti - obisku opernih predstav.
