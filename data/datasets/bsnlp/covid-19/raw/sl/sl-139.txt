sl-139
sl
2020-04-25
http://www.fromtheweb.eu
Najprej fašizem, zdaj covid-19

Na Portugalskem so tujcem po hitrem postopku izdali dovoljenje za bivanje.

ŠESTINŠTIRIDESET let po izrednih razmerah na Portugalskem zaradi nemirov in revolucije, ki jim je sledila odprava diktature, ki sta jo poosebljala simpatizer fašizma António de Oliveira Salazar in nekaj let tudi malce naprednejši Marcelo Caetano , se je država vnovič znašla sredi izrednih razmer. Tokrat zaradi pandemije covida-19. Ukrep naj bi veljal le dva tedna, je ob razglasitvi sporočil predsednik države Marcelo Rebelo de Sousa .

Poteza je priklicala spomine

Poteza, ki zdaj traja že skoraj en mesec, je bila pričakovana, vendar je v glavah številnih prebivalcev te 10-milijonske države na skrajnem jugozahodu celinske Evrope na Iberskem polotoku zbudila precej spominov. Nazadnje so namreč imeli izredne razmere leta 1974, ko so z nageljni v rokah prešli iz diktature, pravzaprav fašizma, v demokratični režim.

Nazadnje so razglasili izredne razmere leta 1974, ko so z nageljni prešli iz fašizma v demokratični režim.

»Ko smo fašizem zamenjali z demokracijo, je bilo sicer nekaj mrtvih, razmere so bile napete, vendar smo imeli nageljne v rokah. Zdaj nas preveva strah, mrtvih pa je že več kot 500 ljudi,« pravijo novinarski kolegi.

Ulice so prazne, večina državljanov se nasvetov drži, je pa številne presenetila odločitev vlade, ki je le nekaj dni po razglasitvi pandemije covida-19 nezakonitim migrantom po hitrem postopku podelila dovoljenje za bivanje. S tem jim želi omogočiti prost in brezplačen dostop do javnih socialnih in zdravstvenih storitev. Edini pogoj je bil, da so migranti že zaprosili za dovoljenje za bivanje.

Dovoljenje po hitrem postopku

Z dovoljenjem za bivanje so migranti deležni državne pomoči iz svežnja ukrepov proti pandemiji koronavirusne bolezni. Dovoljenje naj bi tako dobilo do 150.000 Brazilcev, ki delajo na črno v gradbeništvu in kmetijstvu. Lani so ga po podatkih vlade odobrili 580.000 migrantom, ki živijo na Portugalskem, ter še 135.000 drugim osebam.

Večina to potezo razume kot dobrodošlo in preventivno, vendar tudi ta spominja na čas pritegovanja tujcev. Da bi v državo pritegnili čim več denarja, je namreč leta 2012 portugalska oblast uvedla tako imenovano shemo zlatega vizuma, s katero je vabila bogate investitorje iz tretjih držav.

150 tisoč Brazilcev je prejelo dovoljenje za bivanje na Portugalskem.

Ti so lahko takoj pridobili dovoljenje za bivanje in portugalsko državljanstvo, če so izpolnili vsaj enega od pogojev: da so kupili nepremičnino v vrednosti najmanj pol milijona evrov ali pa nad 350.000 evrov, vendar starejšo od trideset let oziroma na območju, ki ga demografsko oživljajo; če so na Portugalsko finančno prenesli milijon evrov; če so ustvarili vsaj deset delovnih mest; če so vložili najmanj 350.000 evrov v raziskovalni sektor, javni ali zasebni, ali vsaj 250.000 evrov v lokalno umetnost oziroma v ohranjanje narodne dediščine, in podobno. Akcijo zlati vizum je kot eno od rešilnih bilk za finančno konsolidacijo države uvedla desnica.

Na Portugalskem so doslej potrdili skoraj 17.000 okuženih z novim koronavirusom, več kot 500 ljudi pa je umrlo.
