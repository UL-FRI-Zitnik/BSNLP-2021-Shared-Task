sl-145
sl
2020-08-03
http://www.fromtheweb.eu
Izstop Skupnosti socialnih zavodov iz delovne skupine za covid-19

V Skupnosti socialnih zavodov Slovenije zahtevajo umik okuženih stanovalcev v ustrezne kapacitete.

Skupnost socialnih zavodov Slovenije je danes izstopila iz delovne skupine za covid-19 pri ministrstvu za delo, saj niso ugodili njihovi ključni zahtevi po umiku okuženih oskrbovancev socialnovarstvenih zavodov v ustrezne kapacitete , so sporočili za STA . Ob tem poudarjajo, da so pripravljeni sodelovati na neformalnih srečanjih.

Skupnost je iz delovne skupine zaradi nezadovoljstva s potezami ministrstev za delo in zdravje glede organizacije dela v domovih za starejše sprva nameravala izstopiti v soboto, a so konec minulega tedna dobili predlog nove rešitve, ki je vključevala tudi možnost namestitve okuženih stanovalcev v mobilnih enotah.

Med vikendom ga je preučila strokovna skupina skupnosti, ki pa je predlog ministrstva, kot kaže, ni prepričal. »Ugodeno ni bilo zahtevi po upoštevanju zakona, ki veleva osamitev izključno v pooblaščenih zdravstvenih zavodih ali drugih kapacitetah, ki po arhitekturni zasnovi, opremljenosti in kadru, ustrezajo standardom, ki veljajo za pooblaščene zdravstvene zavode,« so navedli.

Bo izstop začasen?

Kot smo že pisali, v Skupnosti socialnih zavodov že dlje časa opozarjajo, da je za uspešno omejitev širjenja virusa v domovih za starejše mogoča le z osamitvijo okuženih oskrbovancev in da zahtevana vzpostavitev treh ločenih con v domovih, kjer se je pojavila okužba, v večini primerov ni izvedljiva. Slednje je po njihovih navedbah tudi v neskladju z veljavno zakonodajo.

V skupnosti socialnih zavodov sicer upajo, da bo izstop le začasen, in podarjajo, da so pripravljeni sodelovati na neformalnih srečanjih. Naslednji sestanek delovne skupine za covid-19 pri ministrstvu za delo, ki je zadolžena za oblikovanje protokolov za preprečevanje in zamejitev okužbe v socialnovarstvenih zavodovih, bo predvidoma v drugi polovici tedna.

Novo povečevanje števila okužb v Sloveniji je v minulih tednih ponovno izpostavilo prostorske in kadrovske pomanjkljivosti domov za starejše. V štirih bolnišnicah so zato nedavno vzpostavili negovalne oddelke za bolnike s covidom-19 z nekaj deset posteljami, kamor lahko za krajši čas namestijo okužene oskrbovance, ki ne potrebujejo bolnišničnega zdravljenja. A to je le začasna rešitev, dokler domovi vzpostavljajo izolacijske cone.
