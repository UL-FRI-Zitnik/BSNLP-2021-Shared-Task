sl-232
sl
2020-12-09
http://www.fromtheweb.eu
V Mariborskem UKC uspešno okreva deklica, ki je prebolela hude zaplete zaradi covid-19

Večorganski vnetni sindrom je posledica bolezni covid-19, ki se pojavlja pri otrocih. V UKC Maribor uspešno pozdravili prvi tak primer

Načeloma za bolezen covid-19, ki povzroča iz dneva v dan več smrti, velja, da jo otroci do desetega leta prebolijo z zelo blagimi znaki prehlada. Tudi v UKC Maribor je od 13 otrok z okužbo večina prišla v bolnišnico zaradi drugih zapletov. "Imeli so druge težave, zaradi katerih so potrebovali hospitalizacijo. Denimo vnetje bezgavk, alergijsko reakcijo, vnetje slepiča, vnetje ledvice. Le pri treh otrocih je bil vzrok hospitalizacije covid," pripoveduje Vojko Berce, n amestnik predstojnika Klinike za pediatrijo  UKC Maribor Zaradi covida so na pediatričnem oddelku UKC Maribor ležali dojenček, starejši otrok z bronhitisom, a zdravili so tudi deklico, pri kateri so bili zapleti precej hudi, poleg tega je razvoj bolezni povsem drugačen od tistega pri odraslih bolnikih, do azpleta pa pride z nekajtedenskim zamikom.

Močan odziv in šok nekaj tednov po covidu

"Tovrstne zaplete so že obravnavali v tujini in v Ljubljani. Nekaj tednov po prebolelem covidu pride do močne aktivacije imunskega sistema in močnega sistemskega vnetja. Gre za vnetje črevesja, srčne mišice, otrok ima visoko vročino. Kakšen je mehanizem sprožanja takega odziva, še ni popolnoma pojasnjeno, a pride celo do šokovnega stanja, moteno je strjevanje krvi, prizadeta je srčna mišica. A ne gre za ponovno aktivacijo virusa, ampak potem, ko telo že premaga virus, ta vpliva na imunski sistem tako, da se sam od sebe izredno močno aktivira. Kot bi še vedno imel opravka z virusom, ki ga ni več," pojasnjuje Berce. Gre za redek zaplet, a vendarle pogostejši kot so pediatri predvidevali še pred časom, ko so primere preučevali v poročilih iz tujine. Veljalo je namreč, da se na 100.000 primerov pojavi osem otrok s takimi zapleti, a samo v Sloveniji imamo sedaj opisanih že okoli 15 takih primerov in to v zadnjih dveh, treh tednih. To je znak za zaskrbljenost.

Ostalih nalezljivih bolezni praktično ni

Drugih okužb je dosti manj, ob tem letnem času je namreč klinika za pediatrjo v Mariboru običajno polna, pravi Berce: "Zelo se pozna, da otroci ne obiskujejo vrtcev, septembra je bilo nekaj primerov drugih okužb, sedaj jih ni, čeprav je čas gripe, respiratornega sincicijskega virusa, ki povzroča bronhitise. Vsega tega je bistveno manj." Velik del zaposlenih zato pomaga kolegom na covid oddelkih za odrasle, kjer je sedaj pomoč nujno potrebna. In še - kljub zatišju pediater priporoča cepljenje proti nalezljivim boleznim, pa tudi proti covidu, ko bo dostopno.

Največkrat gre za mladostnike - šolarje in adolescente. Prvi otrok, ki so ga zaradi pediatričnega večsistemskega vnetnega sindroma (Multisystem inflammatory syndrome in children, MIS-C) zdravili na mariborski pediatrični kliniki je deklica, stara okoli 10 let. "Sprejeta je bila zaradi zelo močnih bolečin v trebuhu in visoke vročine, kar je eden izmed znakov sindroma. Test na covid je bil negativen, smo pa hitro ugotovili, da je vzrok za obolenje covid, ker je bil pozitiven test na protitelesa," pravi Berce. Covid je torej minil brez simptomov pred okoli štirimi tedni. Zdravljenje je bilo zahtevno, na začetku je bila deklica v šokovnem stanju in čeprav ni potrebovala ventilatorja, saj dihala niso prizadeta kot pri odraslih bolnikih, je bila potrebna intenzivna podpora delovanja srca, na intenzivni enoti pa tudi nadzor, saj pri vnetju srčne mišice lahko pride do motenj srčnega ritma. Sicer zdravljenje poteka predvsem s protivnetnimi zdravili, a sedaj že dobro okreva na običajnem oddelku.

O posledicah le malo podatkov

O tem, kakšne so dolgoročne posledice te bolezni pri otrocih še ni, saj je bolezen nova. Poleg tega je potek pri otrocih povsem drugačen kot pri odraslih, kjer škodo naredi virus ali imunski odziv takrat, ko je virus še vedno v telesu, zato prihaja do hudih pljučnic. Pri otrocih se premočan imunski odziv sproži šele nekaj tednov po tem, ko so bolezen preboleli in virusa ni več v telesu.

15 primerov multisistemskega vnetnega sindroma so že obravnavali slovenski pediatri

"Sicer od 20 do 40 odstotkov otrok bolezen covid-19 preživi asimptomatsko, drugi so prehlajeni, imajo glavobol, kašljajo, vsekakor pa bolezen prebolijo lažje kot odrasli. Izjema so dojenčki od dveh mesecev starosti, kjer je lahko potek bolezni nekoliko težji, a še vedno velja, da otroci relativno lahko prebolevajo covid," pojasnjuje Berce. Novorojenčki rojeni materam okuženim s covid sicer dobijo okužbo, a jo dobro prenašajo, nekoliko težja pa je lahko bolezen pri nekajmesečnih dojenčkih. Najlažje prebolevajo bolezen predšolski otroci ter otroci do 10. leta.
