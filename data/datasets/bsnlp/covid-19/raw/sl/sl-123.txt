sl-123
sl
2020-10-02
http://www.fromtheweb.eu
Kacin: Kadra, ki je usposobljen za skrb bolnikov s COVID-19 nimamo neomejeno, skrbijo nove okužbe med zdravstvenimi delavci

Vladni govorec Jelko Kacin je na dopoldanski novinarski konferenci dejal, da je včeraj število potrjenih primerov že drugič preseglo 200 – potrjenih je bilo kar 238 okužb. Skupno število smrti je v sredo, ko sta umrla še dva bolnika, preseglo 150, danes imamo dva taka nova primera. " V tem trenutku so vsi razpoložljivi epidemiologi NIJZ polno angažirani z epidemiološkim poizvedovanjem in poskušajo kar se da hitro najti čim več oseb, ki so bile z okuženimi v stikih. " Kacin ob tem opozarja, da je povprečni delež pozitivnih testov v zadnjem tednu znašal 6 odstkotkov. V soboto, 26. septembra, je dosegel celo 8,24 odstotka, danes pa 7,25 odstotka.

Bolnišnične kapacitete so v Sloveniji, tako kot tudi povsod drugje po svetu, omejene. Tudi kadra, ki je usposobljen za skrb bolnikov s COVID-19, nimamo neomejeno. Danes tako znova skrbijo nove okužbe med zdravstvenimi delavci. Ta teden so s nova žarišča pojavila tudi v domovih za starejše – v Ljubljani, Rakičanu, stanje ostaja še naprej zelo resno tudi v CUDV Črna. Vladni govorec ljudi znova poziva k prenosu aplikacije #Ostanizdrav in k pravočasnemu vnosu kode v aplikacijo, ki jo dobite s strani epidemiologom, če ste se okužili s COVID-19. " Redno skrbimo za higieno rok in kašlja ter omejimo druženja. Svoje obveznosti, tudi šolske, študijske in delovne, prilagodimo novim razmeram, ki jih žal oblikuje virus ," svetuje.

Če smo zadnje tedne poročali o minimalnem vnosu virusa iz tujine, podatki zadnjih dni kažejo, da se ponovno počasi povečuje. V sredo je bilo z uvozom povezanih 6 primerov, dan prej, v torek pa 8. " Če primerjamo trenutno situacijo v Sloveniji, s situacijo naših sosed je jasno, da je epidemiološka slika trenutno precej boljša v Italiji pa tudi na Hrvaškem. Bistveno slabša pa je na Madžarskem in tudi v Avstriji," dodaja Kacin.
