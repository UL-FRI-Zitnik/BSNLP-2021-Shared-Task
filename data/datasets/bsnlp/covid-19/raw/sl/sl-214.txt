sl-214
sl
2020-04-29
http://www.fromtheweb.eu
Premier Janša: Zborovanja in velika športna tekmovanja ne v Sloveniji ne drugod po Evropi zelo verjetno ne bodo možna do uporabe cepiva ali zdravila za covid-19!

Premier Janez Janša je po današnjem zasedanju vlade na Brdu pri Kranju napovedal, da zborovanja in druge množične prireditve ter velika športna tekmovanja ne v Sloveniji ne drugod po Evropi zelo verjetno ne bodo možna vse do odkritja in splošne uporabe cepiva ali zdravila za covid-19.

Napoved je nov udarec za slovenski šport, v kolikor ne bo prišlo do hitrih rešitev, saj je tudi v Sloveniji na koledarju vrsta mednarodnih športnih dogodkov, med katerimi sta največja decembrsko svetovno prvenstvo v smučarskih poletih, ki je v dolini pod Poncami odpadlo marca, in svetovno prvenstvo v biatlonu februarja prihodnje leto na Pokljuki.

Vsekakor bodo športni delavci podrobno prisluhnili tudi četrtkovi predstavitvi postopnega sproščanja omejitev in morebitnim izjemam ter določitvi kriterija velike prireditve. Še naprej namreč ostaja odprto vprašanje nadaljevanja nogometne lige, bržkone brez gledalcev, pa tudi sicer je na mednarodnih koledarjih vrsta dogodkov, kjer so del tekmovanj resda odpovedali, številna pa imajo nove termine.

Slovenski šport prav tako čaka, da bodo akterji končno dobili zeleno luč za vnovičen začetek treningov, kot to že počnejo njihovi kolegi v Avstriji, na Hrvaškem, Češkem, v Nemčiji in drugje po Evropi.

Napoved predsednika slovenske vlade prihaja ravno v času, ko se lige v Italiji, Angliji, Nemčiji, Španiji in drugje po Evropi pripravljajo na nadaljevanje prvenstva, Evropska nogometne zveza, ki jo vodi Aleksander Čeferin, pa je prav tako prav danes poudarila, da je dokončanje tekmovanj izvedljivo. Seveda bodo tekmovanja po Evropi potekala pod strogimi varnostnimi ukrepi za zajezitev širjenja bolezni, vseeno pa nogometaši pričakujejo, da bodo dobili priložnost za tekme.

V številnih sredinah poudarjajo, da je prav oživitev pomembnih športnih tekmovanj korak k normalizaciji življenja v času epidemije. Obstajajo pa tudi drugačni pristopi. Med prvimi je vse večje prireditve do septembra odpovedala Nizozemska, tekmovanja pa je predčasno končala tudi tamkajšnja nogometna zveza. Vse pogostejše so tudi napovedi o predčasnem koncu francoskega prvenstva.

Tudi na mednarodnem področju se po tekočem traku odpovedujejo številne prireditve. Med bolj znanimi je denimo tradicionalni Oktoberfest v Münchnu, a gre pri tem za prireditev, ki je brez obiskovalcev ni moč izpeljati. V športu so razmere drugačne, saj je za športnike tekmovanje najpomembnejši del opravljanja poklica, izvedljivo pa je brez občinstva.

Obenem, kot je dejal predsednik strokovnega sveta pri Teniški zvezi Slovenije Marko Por, igralci tekme potrebujejo. “Za športnike je zelo težko, če samo trenirajo. Potrebujejo tekme, sicer motivacija ni prava.”

Šport za izvedbo zdaj čaka na izjeme in določitev okvirov za ponovni zagon.
