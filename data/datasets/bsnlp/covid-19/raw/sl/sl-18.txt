sl-18
sl
2020-12-07
http://www.fromtheweb.eu
Na cepljenje proti covidu-19 se pripravljata tudi Nizozemska in Belgija

Na cepljenje proti covidu-19 se pripravljata tudi Nizozemska in Belgija. Nizozemski minister za zdravje Hugo de Jonge je sporočil, da želijo cepljenje začeti že v začetku januarja. Oblasti belgijske regije Valonija pa so napovedale, da Belgija cepiva ne bo prejela pred sredino januarja.

Na Nizozemskem želijo cepljenje proti koronavirusni bolezni 19 začeti že kmalu po novem letu. "Skrbimo za to, da bomo pripravljeni na začetek. Če bo vse v redu, bi lahko začeli cepiti že okoli 4. januarja," je na Twitterju zapisal de Jonge po poročanju nemške tiskovne agencije dpa.

Zdravstvena ministrica belgijske regije Valonija Christie Morreale pa je medtem dejala, da cepiva proti covidu-19 v Belgiji ni mogoče pričakovati pred sredino januarja. Po njenih besedah bodo imeli prednost pri cepljenju zdravstveni delavci in bolniki v zdravstvenih ustanovah, zaposleni v domovih za ostarele in starejši od 65 let, poroča belgijska radiotelevizija RTBF.

Tudi francoski predsednik Emmanuel Macron je dejal, da bodo v začetku prihodnjega leta najprej cepili najbolj ranljive skupine. Med aprilom in junijem pa bo sledil še drugi val cepljenja, ko bo cepivo na voljo širši javnosti, je povedal po današnjem srečanju z belgijskim premierjem Alexandrom De Croojem v Parizu, navaja francoska tiskovna agencija AFP.

Evropska agencija za zdravila (Ema) je sicer ravno danes sporočila, da bodo najkasneje 29. decembra pripravili izredno srečanje, na katerem bodo odločili o dovoljenju za promet s cepivom proti covidu-19, ki sta ga razvila nemški BioNTech in ameriški Pfizer. Najkasneje 12. januarja prihodnje leto pa je pričakovati še odločitev o cepivu, ki ga je razvilo ameriško podjetje Moderna.

Pojasnili so, da bo Ema izdala pogojno dovoljenje za promet s cepivom, če bo ugotovila, da koristi cepiva presegajo njegova tveganja pri zaščiti proti covidu-19. Evropska komisija bo nato po nujnem postopku v nekaj dneh izdala pogojno dovoljenje za promet s cepivom v članicah EU in Evropskega gospodarskega prostora.

Na Nizozemskem maske obvezne, razen ...

Na Nizozemskem je danes začel veljati zakon, ki predpisuje obvezno nošenje zaščitnih mask v zaprtih prostorih. Kršiteljem grozi 95 evrov kazni, mlajši od 16 evrov pa morajo plačati 38 evrov. V skladu z zakonom je uporaba zaščitnih mask obvezna v trgovinah, vladnih zgradbah, šolah in muzejih. Tudi frizerji, inštruktorji vožnje in drugi, ki imajo pri svojem delu neposreden stik s strankami, morajo nositi maske. Izjema so prostitutke in njihove stranke, ki jim ni treba nositi zaščitnih mask.
