sl-191
sl
2020-07-31
http://www.fromtheweb.eu
Okužb z novim koronavirusom vse več, skupnost socialnih zavodov preložila odločitev o izstopu iz skupine za covid-19

Okužb z novim koronavirusom je v Sloveniji vse več. Ob tem je skupnost socialnih zavodov, ki je z avgustom zaradi nezadovoljstva z ukrepi resornih ministrstev napovedala izstop iz delovne skupine za covid-19, dokončno odločitev o tem prestavila na ponedeljek. Od ministrstva za delo so namreč dobili predlog za rešitev vprašanja.

V Sloveniji so v četrtek opravili 917 testov na okužbo z novim koronavirusom, pozitivnih pa je bilo 17. Prav tako v četrtek je umrl en bolnik s covidom-19. V bolnišnicah se zdravi 24 bolnikov s covidom-19, pet pa jih potrebuje intenzivno nego.

Okužbo z novim koronavirusom so v četrtek potrdili v desetih občinah. V Rogaški Slatini, Ribnici in Ilirski Bistrici so potrdili po tri primere. V Ljubljani sta bila potrjena dva primera okužb, v ostalih občinah po eden. V Hrastniku, kjer je trenutno največje žarišče v državi, pa ni bil potrjen noben primer.

Na Univerzitetnem rehabilitacijskem inštitutu Soča so na oddelku, kjer sta bila v začetku tedna že zaznana dva bolnika z okužbo z novim koronavirusom, potrdili še enega okuženega bolnika. Ta je sicer stabilen, a so ga zaradi zahtevnega osnovnega zdravstvenega stanja premestili v Univerzitetni klinični center Maribor. Nadaljujejo testiranje zaposlenih, za zmanjšanje možnosti širjenja okužbe so spremenili način dela na omenjenem oddelku in prepovedali obiske.

Iz Splošne bolnišnice Novo mesto so sporočili, da so v bolnišnici odvzeli brise vsem, ki so bili v tesnem stiku z okuženo osebo. Vsi rezultati so bili negativni, a bodo zaposlenim čez dober teden vnovič odvzeli brise.

V šentviški enoti Zdravstvenega doma Ljubljana pa so potrdili okužbo še pri eni fizioterapevtki. Ta je morala skupaj s še tremi kolegi in dvema laboratorijskimi delavcema na testiranje po tistem, ko so v nedeljo potrdili okužbo z novim koronavirusom pri zaposleni v fizioterapiji.

Nove okužbe so tudi v enoti Izvir Vrtca Rogaška Slatina, kjer so v sredo zabeležili prvo okužbo z novim koronavirosum pri otroku, v četrtek pa še dve okužbi pri strokovnih delavkah. Kot je povedala ravnateljica vrtca Majda Plavčak, je v karanteni 41 otrok in šest zaposlenih.

V vrtcu so zaprli tri igralnice, umivalnico in enega izmed vhodov oz. so zaprli tisti del vrtca, kjer so zaznali okužbo. Vrtec je še vedno odprt, otroci pa lahko vstopajo skozi pet preostalih vhodov.

Župan Rogatca Martin Mikolič pa je povedal, da je v karanteni skupaj s soprogo, ker sta bila v stiku s taščo, ki pa je okužena z novim koronavirusom.

Skupnost socialnih zavodov, ki je z avgustom zaradi nezadovoljstva z ukrepi resornih ministrstev napovedala izstop iz delovne skupine za covid-19, je dokončno odločitev o tem prestavila na ponedeljek. Do takrat bo strokovna skupina preučila nov predlog ministrstva za delo, družino, socialne zadeve in enake možnosti, ki preučuje tudi možnost mobilnih enot za okužene oskrbovance. Prav tako iščejo možnost, da bi domovom pomagali z zagotavljanjem zaščitne opreme, so navedli na ministrstvu.

Po oceni raziskovalcev, ki na Institutu Jožef Stefan delajo projekcije poteka epidemije, so sedaj “kvazi-stacionarne razmere”. Efektivno reprodukcijsko število, ki kaže na to, na koliko ljudi prenese okužbo en okuženi, pa je približno ena. To pomeni, da “plešemo po robu”, so dodali. Napovedali so, da se bo število dnevnih pozitivnih testov v prihodnjem obdobju predvidoma gibalo med pet in 30.

Vlada je z današnjim dnem z zelenega seznama epidemiološko varnih držav črtala Španijo, Belgijo, Avstralijo, Maroko, Andoro in Kanado ter jih uvrstila na rumeni seznam. Na rdeči seznam držav s poslabšano epidemiološko situacijo je uvrstila Bolgarijo, Romunijo, Bahame, Indijo in pet španskih administrativnih enot.

V naši soseščini, zlasti na Balkanu število okužb še naprej narašča. Največ so jih potrdili v BiH, in sicer rekordnih 434. Iz Srbije poročajo o 339 novih primerih, iz Severne Makedonije pa o 139. Na Hrvaškem so v zadnjem dnevu potrdili še 67 okužb. Pri naših južnih sosedih je aktivno okuženih še 727 ljudi, kar je 22 manj kot v četrtek.

Zaradi vse več novih primerov številne države v Evropi znova uvajajo nekatere omejevalne ukrepe oz. odlagajo njihovo rahljanje. V Veliki Britaniji bo tako v skladu z odločitvijo vlade najmanj do sredine avgusta moralo počakati za soboto predvideno odprtje nekaterih dejavnosti, kot so kazinoji in kegljišča. Vlada poleg tega krepi nekatere lokalno uvedene ukrepe, tokrat na severu Anglije.

Nemčija je zaradi naraščanja števila okužb izdala opozorilo pred potovanji v španske regije Katalonija, Aragonija in Navarra. Italija pa je v strahu pred vnosi virusa iz tujine podaljšala obveznost 14-dnevne karantene za potnike iz Romunije in Bolgarije. V Franciji lahko medtem lokalne oblasti po novem same uvedejo obveznost nošenja zaščitnih mask tudi na zunanjih javnih površinah, kar se bo s ponedeljkom že zgodilo v Lillu na severu države.

Tudi marsikje drugod po svetu se epidemiološke razmere slabšajo. Na Kitajskem so v zadnjem dnevu zabeležili 127 novih okužb z novim koronavirusom, kar je največ po več kot treh mesecih. V Hongkongu pa so zaradi epidemije covida-19 preložili septembra predvidene volitve.
