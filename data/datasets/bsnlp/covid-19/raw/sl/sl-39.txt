sl-39
sl
2020-11-20
http://www.fromtheweb.eu
BioNTech in Pfizer bosta danes v ZDA zaprosila za odobritev svojega cepiva proti covidu-19

Nemško biotehnološko podjetje BioNTech in ameriški farmacevtski velikan Pfizer sta sporočila, da bosta danes pri ameriškem uradu za hrano in zdravila (FDA) zaprosila za odobritev uporabe svojega cepiva proti covidu-19 v nujnih primerih. S tem bosta postala prva, ki bosta za to zaprosila v ZDA.

Kot piše na spletni strani Pfizerja, bodo cepivo, če ga bo FDA odobrila, lahko v ZDA uporabili za cepljenje ogroženih skupin prebivalstva do konca decembra. Poudarili so, da želijo pred širšo uporabo cepiva zagotoviti, da bo javnost obveščena o njihovem napredku in korakih.

V skupni izjavi so sporočili, da so pripravljeni na distribucijo cepiva v nekaj urah po pridobitvi dovoljenja, poroča nemška tiskovna agencija dpa.

Podjetji sta ta korak napovedali, potem ko sta v sredo sporočili, da je njuno cepivo glede na končne rezultate kliničnih testiranj 95-odstotno učinkovito in da nima resnih stranskih učinkov. Kot so sporočili, cepivo ščiti 94 odstotkov starejših od 65 let. Ugotovitve temeljijo na podlagi kliničnih testiranj po dveh odmerkih, ki ju je v zadnji fazi prejelo več kot 41.000 ljudi po vsem svetu.

FDA ni sporočila, koliko časa bo potrebovala za preučitev cepiva, a vlada pričakuje, da bo zeleno luč za cepivo dala v prvih dveh tednih decembra, poroča francoska tiskovna agencija AFP.

Predsednica Evropske komisije Ursula von der Leyen je v četrtek po virtualnem zasedanju voditeljev članic EU napovedala, da bi EU lahko v drugi polovici decembra odobrila cepivi proti covidu-19, ki ju razvijajo Pfizer in BioNTech ter Moderna. Kot je pojasnila, bi Evropska agencija za zdravila (Ema) lahko podala pogojno dovoljenje za trženje že v drugi polovici decembra, če bo vse šlo gladko.

EU, ZDA in še nekaj držav so s podjetjema že sklenili pogodbe o nakupu več sto milijonov odmerkov njunega cepiva.

Pričakovati je, da bo za odmerek cepiva BioNTecha in Pfizerja treba odšteti okoli 17 evrov , 28 dni po prvem odmerku pa bo treba dobiti še enega.
