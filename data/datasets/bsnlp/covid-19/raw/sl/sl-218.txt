sl-218
sl
2020-04-30
http://www.fromtheweb.eu
Stroka ventilatorje Geneplaneta označila za manj primerne za covid-19

Zdravniki za zdravljenje bolnikov s covidom-19 so medicinske ventilatorje dobavitelja Geneplanet, za katerega je posredoval minister Zdravko Počivalšek , označili za manj primerne, je zapisano v dokumentu, ki so ga pridobili v uredništvu oddaje Tarča , ki je minuli teden razkrila pritiske politike pri dobavi zaščitne opreme v boju proti epidemiji covida 19 .

Pri podjetju Geneplanet je bilo naročenih 220 respiratorjev za predihavanje bolnikov. V mnenju, ki ga je o ventilatorju Siriusmed R30 podal doktor Rihard Knafelj , je med drugim zapisano, da je medicinski ventilator ocenjen kot neprimeren za predihavanje bolnikov, ki potrebujejo nadzorovano predihavanje zaradi okužbe z novim koronavirusom. V podjetju se branijo, da to ni res in da so takšne ventilatorje namestili tudi v drugih državah.

Na ministrstvu za gospodarski razvoj in tehnologijo so kljub negativnemu mnenju zdravnikov naslednji dan sklenili pogodbo z Geneplanetom, ki je za ta posel po posredovanju ministra Počivalška dobil predplačilo. Knafelj – ob njem sta bila v strokovni skupini še zdravnika Marko Noč in Primož Gradišek – pravi, da je bil presenečen, da so te medicinske ventilatorje naročili, saj je njihova skupina od 90 ventilatorjev kar 13 drugih ocenila za zelo primerne, navajajo v oddaji Tarča .

Marko Bitenc , direktor Geneplaneta, vztraja, da so njihovi ventilatorji ustrezni, kar potrjujejo številna naročila iz drugih držav. V podjetju povezave s politiko zavračajo in trdijo, da so zaradi medijskega pojavljanja utrpeli gospodarsko škodo.

Počivalšek je v oddaji poudaril, da je šlo za krizne razmere in da so samo poslušali o stiski zdravstvenih delavcev. »Izpolnil sem nalogo zagotovitve zaščitne opreme. Če bi poslušali druge, še do božiča ne bi dobili te opreme,« je poudaril in dodal, da ni podpisal ničesar.
