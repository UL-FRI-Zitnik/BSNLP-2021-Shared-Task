sl-179
sl
2020-11-09
http://www.fromtheweb.eu
Zadostna preskrbljenost z vitaminom D lahko ublaži potek bolezni COVID-19 in morda prepreči smrt

V obdobju pandemije COVID-19 lahko vitamin D, če ga imamo dovolj, z umirjanjem pretiranega vnetnega dogajanja v pljučih ublaži potek bolezni in morda prepreči smrt.

Vitamin D je ključen za normalno delovanje človeškega telesa. Pomemben je za zdravje okostja, manj pa je znano, da je odločilen tudi pri delovanju imunskega sistema

Vitamin D lahko nastaja v človeškem telesu, če so za to izpolnjene določene zahteve in je koža dovolj časa na dovolj intenzivni sončni svetlobi. Poleti potrebe po vitaminu D pokrijemo že s krajšo zmerno izpostavljenostjo soncu, denimo s 15-minutnim sprehodom, če so na soncu vsaj roke in obraz. Nasprotno pa se v jesensko-zimskem obdobju (zaradi nizke intenzitete sončnih žarkov) vitamin D v telesu skoraj ne tvori, zato je potreben ustrezen vnos s hrano, pri čemer ga zdravi odrasli potrebujejo vsaj 20 mikrogramov ali ekvivalentno 800 internacionalnih enot (IE) na dan, opozarjajo na Inštitutu za nutricionistiko.

Preskrbljenost odraslih prebivalcev Slovenije z vitaminom D so raziskali v okviru nacionalno reprezentativne raziskave Nutrihealth, ki je pokazala, da med novembrom in aprilom približno 80 odstotkov odraslih ni bilo zadostno preskrbljenih z vitaminom D, skoraj 40 odstotkov pa je imelo celo hudo pomanjkanje. Raziskave se nadaljujejo v okviru raziskovalnega projekta »Izzivi doseganja ustrezne preskrbljenosti z vitaminom D«, ki ga vodijo na Inštitutu za nutricionistiko. Preliminarni rezultati nakazujejo, da je preskrbljenost z vitaminom D letos še slabša kot lani, kar bi lahko bila posledica spremenjenega življenjskega sloga prebivalcev po izbruhu novega koronavirusa.

Najpomembnejši prehranski viri vitamina D v uravnoteženi prehrani so predvsem različna živila živalskega izvora, »vendar pa glede na epidemiološke podatke večini prebivalcev Slovenije s prehrano ne uspe pokriti potreb telesa po vitaminu D, saj živila večinoma vsebujejo razmeroma malo tega vitamina, tistih nekaj živil z več vitamina D pa pojemo precej malo,« poudarja prof. dr. Igor Pravst , vodja raziskave Nutrihealth z Inštituta za nutricionistiko.

Pomanjkanje vitamina D se med drugim kaže v slabši naravni odpornosti proti akutnim (virusnim) okužbam dihal. »V obdobju pandemije COVID-19 je pomembno poudariti, da lahko vitamin D, če ga imamo dovolj, z umirjanjem pretiranega vnetnega dogajanja v pljučih ublaži potek bolezni in morda prepreči smrt,« poudarja prof. dr. Marija Pfeifer , dr. med., specialistka internistka, endokrinologinja in predsednica Združenja endokrinologov Slovenije pri SZD. Zato so zaradi vse več podatkov o ugodnih učinkih vitamina D na zmanjšanje pojavljanja virusnih okužb dihal (tudi okužbe z novim koronavirusom) in na blaženje poteka bolezni COVID-19 nastala Priporočila za nadomeščanje vitamina D v času pandemije.

»V njih na podlagi podatkov o izjemno visoki prevalenci hudega pomanjkanja vitamina D v slovenski populaciji pozno jeseni in pozimi svetujemo nadomeščanje vitamina D3 v preventivne namene z odmerki od 20 do 50 mikrogramov na dan, pri čezmerno prehranjenih in tistih z debelostjo pa približno dvakrat večje odmerke. Ob ugotovljeni okužbi s koronavirusom svetujemo večje odmerke, da hitreje zapolnimo zaloge vitamina D in dosežemo optimalne ravni za podporo imunskemu sistemu, nato pa vzdrževalne odmerke 50 mikrogramov na dan,« pojasnjuje prof. dr. Marija Pfeifer.
