sl-185
sl
2020-10-26
http://www.fromtheweb.eu
Covid-19 slabo vpliva tudi na razgradnjo vozil

Obveznost plačila dajatve za vozila, odjavljena iz prometa, je sicer uspešen ukrep.

Lani so v Ekomobilu razgradili 15.160 vozil oziroma 1263 vozil na mesec. Vprašanje je, ali bodo letos presegli lanski rekord.

Dajatev za odjavljeno vozilo je treba plačati od 1. aprila lani, če je preteklo eno leto od odjave vozila iz prometa. Razpon dajatve med 25 in 140 evri je precej dvignil število izrabljenih vozil, ki so jih lastniki predali v ustrezno razgradnjo.

Povprečna višina plačilnega naloga za dajatev za odjavljeno vozilo je 31,14 evra. Od 1. aprila lani dalje je zavezanih za plačilo dajatve 49.576 zadnjih lastnikov vozil. V istem obdobju je sistem prejel 22.882 poročil o razgradnji.

Dajatev je odvisna od prostornine motorja vozila oziroma znaša četrtino letne dajatve za registrirano vozilo. Plačati jo morajo vsi lastniki vozil kategorij M1 (prevoz potnikov z največ osmimi sedeži poleg vozniškega sedeža), N1 (prevoz blaga z največjo maso do vključno 3,5 tone) in L2e (trikolesniki). Obveznost plačila prvič nastane po preteku enega leta od odjave vozila in nato še deset let na datum odjave vozila. Dajatev za odjavljeno vozilo se ne plačuje za vozila s statusom starodobnega vozila.

Razgradnja je še vedno brezplačna.

Vzrokov za uvedbo dajatve je bilo več, od zahtev občin, ki so se morale ukvarjati z razpadajočimi avtomobili in kombiji na parkiriščih in drugih površinah, do zahtev podjetij, ki so vložila veliko denarja v opremo za razgradnjo vozil, ta pa niso prišla do njihovih obratov. Navsezadnje so na težavo opozarjali tudi mnogi drugi, izrabljeno motorno vozilo namreč vsebuje več kot 30 kilogramov nevarnih snovi (svinec, živo srebro, kadmij, šestvalentni krom, PCB, olja, gorivo, tekočine proti zmrzali, zavorne tekočine in akumulator), zaradi katerih ga uvrščamo med nevarne odpadke. Zaradi izrabljenih motornih vozil vsako leto v Evropski uniji nastane približno osem milijonov ton odpadkov. Pri nas izrabljena vozila brezplačno prevzema shema Ekomobil, ki ima v državi 54 prevzemnih mest.

Pred uvedbo enotnega sistema razgradnje so se s tem ukvarjali številni avtoodpadi.

Prodaja ali razgradnja

Ministrstvo za infrastrukturo (MzI) pri tem opozarja vse lastnike motornih vozil na obveznost plačevanja dajatve za odjavljeno vozilo in dosledno izvajanje spremembe lastništva odjavljenega vozila pri registracijskih organizacijah. Zavezanec za plačilo dajatve je oseba, ki je kot lastnik vpisana v register motornih vozil. Zato je zelo pomembno, da vsak lastnik motornega vozila preda vozilo z dokumenti novemu lastniku šele, ko opravita prepis lastništva pri registracijski organizaciji (tehnični pregledi in upravne enote).

Različni deli so še vedno vir zaslužka za pokrivanje stroškov sistema.

»Ravno tako ne dajajte pooblastila za spremembo lastništva vozila novemu lastniku, ki ste mu že predali vozilo in dokumente. Dogaja se namreč, da prodajalci spremembe lastništva ne izvedejo, vozilo predajo novemu lastniku skupaj z dokumenti, potem pa spremembe lastništva ne morejo opraviti, ker novega lastnika ne morejo več kontaktirati oziroma se ta temu izogiba,« opozarjajo na MzI.

Najpomembneje je, da lastnik vozila uredi spremembo lastništva oziroma vpis drugega dejstva o vozilu (ukradeno, razgrajeno v EU, izvoženo, ponovno registrirano v tujini) pri registracijski organizaciji. Samo tako se bo razbremenil obveznosti plačila dajatve za odjavljeno vozilo.

Dajatev je pospešila razgradnjo

Leta 2017 so v Ekomobilu na mesec dobili v razgradnjo 714 vozil, leta 2018, ko je bila dajatev že napovedana, pa že 1014. Tako so leta 2017 razgradili 8601 vozilo, leta 2018 pa 12.171 vozil, pri tem da so zmogljivosti Ekomobila nekajkrat večje. Lani se je število razgrajenih izrabljenih vozil še povečalo na 15.160, na mesec so v povprečju razgradili 1263 vozil.

Zakonodaja ne dopušča več skladiščenja celih vozil, še posebej ne na neurejenih površinah.

A jo virus ustavlja

Letošnje število razgrajenih izrabljenih vozil je izrazito povezano z zaostrovanjem in popuščanjem omejitev zaradi širjenja covida-19. Leto se je začelo s 1396 razgrajenimi vozili januarja in 1237 februarja. Marca in aprila je šlo v razgradnjo bistveno manj vozil (760 in 539), maja so mnogi pohiteli (1401 vozilo), še bolj pa junija in julija (1548 in 1588 vozil). Avgusta je število vozil, oddanih v razgradnjo, spet nekoliko upadlo, na 1193.
