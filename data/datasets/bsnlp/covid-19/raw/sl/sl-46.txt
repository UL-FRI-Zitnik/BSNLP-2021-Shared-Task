sl-46
sl
2020-11-11
http://www.fromtheweb.eu
EK potrdila nakup cepiva proti covidu-19 od Pfizerja in BioNtecha. Več kot 90-odstotno učinkovito tudi rusko cepivo

Klinično testiranje Sputnika V so v Rusiji začeli v začetku septembra, v njem pa sodeluje 40.000 prostovoljcev.

Rusko cepivo proti covidu-19 Sputnik V je več kot 90-odstotno učinkovito, je danes sporočil proizvajalec, ruski inštitut Gamaleja, potem ko so ga testirali na 16.000 prostovoljcih. S tem so rezultati tretje faze testiranja cepiva primerljivi z rezultati testiranja cepiva ameriškega Pfizerja in nemškega BioNTecha. Glede na število posameznikov, ki so se po cepljenju okužili z novim koronavirusom oziroma so dobili placebo, je učinkovitost cepiva Sputnik V 92-odstotna, so sporočili iz Gamaleje.

Rusija je bila prva država, ki je odobrila cepivo za širšo uporabo, ko je avgusta registrirala cepivo Sputnik V. Klinično testiranje so začeli v začetku septembra, v njem pa sodeluje 40.000 prostovoljcev. Rusi načrtujejo, da bodo njihovo cepivo naročile tudi druge države, prejeli pa naj bi že naročila več deset držav. V Rusiji sicer razvijajo še dve cepivi.

Evropska komisija potrdila dogovor s Pfizerjem in BioNtechom o nakupu cepiva proti covidu-19

Evropska komisija je potrdila dogovor s Pfizerjem in BioNtechom o nakupu 200 milijonov odmerkov cepiva proti covidu-19 z možnostjo nabave dodatnih 100 milijonov odmerkov, ko bo cepivo odobreno in preverjeno. Dogovor naj bi članicam EU omogočil nakup cepiva v skladu z njihovimi potrebami. Gre za četrti dogovor o nakupu cepiva proti covidu-19, ki ga je komisija v imenu držav članic sklenila s farmacevtskimi podjetji.

V Bruslju so dogovor z ameriškim ameriškim farmacevtskim velikanom in nemškim biotehnološkim podjetjem potrdili, potem ko sta podjetji pred dnevi sporočili, da se je cepivo v tretji fazi kliničnih testiranj, ki še poteka, izkazalo za 90-odstotno učinkovito. Članice se bodo lahko odločile, koliko cepiva želijo kupiti. Poleg tega bodo lahko cepivo donirale revnejšim državam ali ga preusmerile k drugim evropskim državam.
