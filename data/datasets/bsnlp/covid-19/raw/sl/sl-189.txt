sl-189
sl
2020-10-04
http://www.fromtheweb.eu
Zaradi srčno-žilnih bolezni umre desetkrat več ljudi kot zaradi COVID-19

Zaradi srčno-žilnih bolezni umre desetkrat več ljudi kot zaradi okužbe z novim koronavirusom, zato ne smemo nikoli zanemariti svojega srca in ožilja.

Bolezni srca in ožilja so še vedno največje breme za sodobno človeštvo, čeprav se v zadnjem letu govori samo o bolezni COVID-19 in se bojimo predvsem novega virusa. Še več, srčnim bolnikom ta še dodatno povečuje tveganje.

»Nočemo omalovaževati tveganj, ki jih prinaša novi virus, toda ne smemo pozabiti, da zaradi srčno-žilnih bolezni umre desetkrat več ljudi kot zaradi okužbe z novim koronavirusom, zato ne smemo nikoli zanemariti svojega srca in ožilja,« so ob svetovnem dnevu srca, 29. septembru, poudarili v Društvu za zdravje srca in ožilja Slovenije. Ljudi so pozvali, naj še bolj skrbijo za zdravje srca, seveda ob upoštevanju vseh strokovnih priporočil za zmanjševanje nevarnosti okužb s koronavirusom.

»Odločevalce o ukrepih za zajezitev okužbe s SARS-CoV-2 pa še enkrat odločno pozivamo, naj ob ukrepih za zajezitev okužbe s tem virusom vedno pomislijo tudi na druge kronične nenalezljive bolezni, ki prav tako ogrožajo naša življenja in jih nikakor ne smemo zanemariti zaradi skrbi ob epidemiji,« pravijo v društvu.

Poudarjajo, da se moramo vesti samozaščitno in preventivno glede vseh kroničnih nenalezljivih bolezni (denimo možganska kap, srčno popuščanje, sladkorna bolezen). Kadar pa zbolimo in se pojavijo (ali poslabšajo) znaki teh bolezni, moramo nemudoma poiskati pomoč zdravnika. »Pri tem seveda pričakujemo, da bo omogočen takojšen in ustrezen dostop do zdravnika,« so jasni.

In kaj narediti, da si ohranimo zdravo srce? Najučinkovitejše in tudi najcenejše je preventivno ukrepanje – izogibanje nezdravim življenjskim navadam, kot sta kajenje in pretirano sedenje, ter spodbujanje zdravega življenjskega sloga že pri mladih – najbolje v vrtcu. »Če jih navadimo, da uživajo zdravo in zaščitno sredozemsko prehrano, ki je energetsko uravnotežena in ne vodi v čezmerno telesno težo ali debelost, da izvajajo redno aerobno telesno dejavnost in ne kadijo, lahko pogosto preprečimo pojav zvišanega krvnega tlaka, krvnega sladkorja ali holesterola,« poudarja prim. Matija Cevc , dr. med., predsednik Društva za zdravje srca in ožilja Slovenije.
