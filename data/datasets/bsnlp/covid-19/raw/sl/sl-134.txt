sl-134
sl
2020-12-07
http://www.fromtheweb.eu
Bojana Beović o izstopu Fafangela iz vladne skupine za covid-19: Nihče ni bil pri svojem delu omejen

Predstojnik Centra za nalezljive bolezni Nacionalnega inštituta za javno zdravje (NIJZ) Mario Fafangel zapušča svetovalno skupino za covid-19 pri ministrstvu za zdravje, so za STA potrdili na NIJZ. Vladni govorec za covid-19 Jelko Kacin je na dopoldanski novinarski konferenci potrdil Fafangelov izstop iz skupine in dodal, da o morebitnih frustracijah drugih članov, ker ukrepi ne prijemljejo, ne more govoriti, saj da je to stvar vodje strokovne skupine covid-19 in članov. Da se z njegovim odhodom ne bo kaj dosti spremenilo – razmere se v epidemiji počasi spreminjajo in treba je najti konsenz z vlado in z družbo, pa je komentirala vodja svetovalne skupine Bojana Beović.

Mario Fafangel je ministra za zdravje Tomaža Gantarja uradno obvestil o svoji odločitvi in tudi pojasnil razloge za to. A javno razlogov ne bo pojasnjeval. Fafangel je sicer nedavno v pogovoru za Mladino pojasnil, da se z nekaterimi veljavnimi ukrepi za omejitev širjenja epidemije covida-19 ne strinja.

Vladni govorec za covid-19 Jelko Kacin je na dopoldanski novinarski konferenci potrdil Fafangelov izstop iz skupine in dodal, da o morebitnih frustracijah drugih članov, ker ukrepi ne prijemljejo, ne more govoriti, saj da je to stvar vodje strokovne skupine covid-19 in članov. V svetovalni skupini so sicer štirje predstavniki NIJZ. Kdo ga bo nadomestil, pa za zdaj še ni znano.

Nihče v skupini ni bil omejen

Vodja svetovalne skupine za covid-19 Bojana Beović pa je za STA pojasnila, da je z izstopom seznanjena. Verjetno si je Fafangel želel, da se njegovi predlog eksaktno upoštevajo, je dejala. Ob tem je poudarila, da skupina nikakor ni bila nikoli tako usmerjena, da bi koga omejevala. Z njegovim odhodom pa se ne bo kaj dosti spremenilo – razmere se v epidemiji počasi spreminjajo in treba je najti konsenz z vlado in z družbo, pri tem pa so občutki ljudi različni, je dodala.

Sara Kovač/Nova24TV
