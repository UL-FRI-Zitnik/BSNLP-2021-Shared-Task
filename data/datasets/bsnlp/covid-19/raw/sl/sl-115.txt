sl-115
sl
2020-06-30
http://www.fromtheweb.eu
Slovenski škofje pripravili nova navodila za bogoslužje v času umiritve epidemije covid-19

Če bo prišlo do poslabšanja zdravstvenega stanja in zaostrovanja državnih navodil, pa bo vsak škof ordinarij za svojo škofijo sprejel dodatne omejitve.

Z namenom ohraniti zdravje vernikov in slovenskega prebivalstva, je Slovenska škofovska konferenca (SŠK) od srede, 1. julija določila nova pravila za bogoslužje in pripravila splošna priporočila. Sprejeti ukrepi veljajo do preklica. Če bo prišlo do poslabšanja zdravstvenega stanja in zaostrovanja državnih navodil, pa bo vsak škof ordinarij za svojo škofijo sprejel dodatne omejitve na področju verskega oziroma bogoslužnega življenja župnij, so napovedali.

Svete maše se smejo udeležiti samo zdravi verniki, ki nimajo simptomov okužbe dihal, ne kašljajo in nimajo povišane telesne temperature. Vsak, ki vstopi v cerkev, je sam odgovoren za zaščito pred morebitno okužbo, tako kot to velja za vstopanje v druge javne prostore, dodajajo. Ob vstopu v cerkev si mora razkužiti roke, nadeti zaščitno masko in v cerkvi ohranjati medosebno razdaljo 1,5 metra (to ne velja za družine in člane skupnega gospodinjstva). Z namenom zagotavljanja ustrezne razdalje 1,5 metra, mora biti med sveto mašo vsaka druga vrsta klopi prazna, blagoslovljeno vodo ob vstopu v cerkev bodo umaknili, duhovnikom pa priporočajo, da pokrižanje z blagoslovljeno vodo nadomestijo z obredom nedeljskega blagoslova vode in kropljenjem vernikov od oltarja.

Nova navodila urejajo tudi novomašna in ostala jubilejna slavja, zakrament svete spovedi, obhajanje zakramentov krsta, prvega obhajila, birme, poroke in bolniškega maziljenja, katehezo, pastoralna in župnijska srečanja, oratorije in župnijske slovesnosti. Cerkveni pogrebi so dovoljeni ob upoštevanju navodil državnih ustanov, so zaključili.

Na koru so lahko organist in pevci, ki med seboj ohranjajo ustrezno razdaljo 1,5 metra. Vsi morajo uporabljati zaščitno masko. Duhovniki bodo imeli med sveto mašo ciborije s hostijami za vernike pokrite s palo, rokovanja ob pozdravu miru ne bo. Priporočajo, da se pozdrav miru izkaže s poklonom ali pogledom. Vernikom smejo sveto obhajilo deliti samo na roko, delivec obhajila pa mora pri obhajanju nositi masko. Pred obhajilom in po njem si mora razkužiti roke. Ko verniki prihajajo v cerkev in odhajajo iz nje, morajo upoštevati medsebojno razdaljo. Duhovnik, ki je prehlajen, ima vročino oziroma kaže druge simptome bolezni ne sme javno maševati. Po vsaki sveti maši je treba cerkev temeljito prezračiti.

Župnikom in duhovnikom priporočajo, da tam, kjer je to mogoče, organizirajo svete maše na prostem. Sveta maša na prostem je dovoljena pod prej navedenimi pogoji z upoštevanjem medosebne razdalje 1,5 metra ter razkuževanjem rok. Če ni mogoče zagotoviti razdalje 1,5 metra, morajo vsi prisotni nositi maske. Svete maše na prostem se lahko udeleži do največ 500 vernikov (vključno z ministranti, pevci, organisti, glavnim mašnikom in somašniki).
