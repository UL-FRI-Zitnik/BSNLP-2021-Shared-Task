sl-187
sl
2020-09-10
http://www.fromtheweb.eu
Šarec po testiranju na covid-19: »Sem zdrav«

Še včeraj je opozarjal, da je poslanska skupina LMŠ močno okrnjena. Situacija v stranki je povzročila datumski zamik interpelacije Hojsa.

Marjan Šarec je v torek glede interpelacije zoper ministra Aleša Hojsa tvitnil, da bodo poslanci v karanteni o njej glasovali na daljavo, kar omogoča poslovnik DZ.

Nekdanji premier, predsednik LMŠ in poslanec Marjan Šarec je včeraj sporočil, da so okužbo z novim koronavirusom potrdili še pri eni strokovni sodelavki njegove poslanske skupine, zato sta se še dva poslanca odločila za samoizolacijo. Ob tem je ponovil, da so že od torka v karanteni štirje poslanci LMŠ in osem strokovnih sodelavcev.

Danes pa je na tviterju sporočil, da sam ni med njimi. »Pravkar sem dobil izvid testa za COVID 19. Sem zdrav,« je tvitnil. Še včeraj je opozarjal, da je poslanska skupina LMŠ močno okrnjena, saj je vključno z njim »operativnih« le pet poslancev.

Kot je včeraj poročala STA, so pri eni strokovni sodelavki poslanske skupine LMŠ okužbo z novim koronavirusom potrdili že v ponedeljek zvečer. Sledile so karantenske odločbe Nacionalnega inštituta za javno zdravje (NIJZ) za poslance Jerco Korče , Igorja Pečka , Andrejo Zabret in Jožeta Lenarta , poslanca Aljaž Kovačič in Edo Paulič pa sta prejela priporočila NIJZ o izvajanju zaščitnih ukrepov.

Interpelacija Hojsa predvidoma 8. septembra

Izredna seja, na kateri bo DZ odločal o delu in odgovornosti notranjega ministra Aleša Hojsa, bo predvidoma v petek, 18. septembra, so v kabinetu predsednika DZ potrdili po delovnem posvetu predsednika z vodji poslanskih skupin. O datumu seje bo sicer dokončno odločil kolegij predsednika v petek.

Vodje poslanskih skupin in predsednik DZ Igor Zorčič so se po pojavu primera okužbe s covidom-19 v DZ, po katerem je nekaj poslancev LMŠ v karanteni oz. samoizolaciji, posvetovali glede izvedbe izredne seje, na kateri bodo na zahtevo štirih opozicijskih strank odločali o delu in odgovornosti ministra Hojsa.

Izredna seja za interpelacijo je bila glede na predlog dnevnega reda kolegija DZ sprva predvidena za ponedeljek, 14. septembra, a so se zdaj dogovorili, da bo nekaj dni pozneje, da zagotovijo vse tehnične pogoje za sodelovanje poslancev na seji na daljavo.
