sl-225
sl
2020-04-07
http://www.fromtheweb.eu
Raziskava: Covid-19 bo v Sloveniji do avgusta terjal 104 žrtve, vrhunec epidemije prihodnji torek

V Veliki Britaniji bi lahko zaradi covida-19 v prvem valu pandemije umrlo do 66.000 ljudi, kar je največ v Evropi, je razvidno iz danes objavljene raziskave ameriškega Inštituta za zdravstveno meroslovje in ocenjevanje (IHME). V Evropi naj bi po njihovih ocenah življenje izgubilo 151.680 oseb okuženih z novim koronavirusom, v Sloveniji 104.

Novi koronavirus je izbruhnil konec lanskega leta na Kitajskem in je bil sprva prisoten predvsem v vzhodni Aziji, sedaj pa je tudi po oceni Svetovne zdravstvene organizacije (WHO) središče pandemije Evropa. Večina evropskih držav je uvedla stroge ukrepe za zajezitev širjenja virus, med drugim socialno distanciranje.

V Veliki Britaniji je do sedaj zaradi covida-19 umrlo več kot 5000 ljudi, kar je manj kot v Španiji, Italiji in Franciji, ampak epidemija na Otoku še ni blizu vrhunca. Za drugimi bolj prizadetimi državami zaostaja nekaj dni, imajo pa tudi bolj strmo krivuljo smrtnih žrtev, poroča francoska tiskovna agencija AFP.

IHME je na podlagi lokalnih in mednarodnih podatkov o primerih ter starosti umrlih iz več držav oblikoval model pričakovanega števila umrlih glede na državo. Najbolj so se osredotočili na kapacitete v bolnišnicah, predvsem število mest na intenzivni negi.

V projekciji so ocenili, da bi lahko v Veliki Britaniji do začetka avgusta umrlo okoli 66.000 ljudi, ki so se okužili z novim koronavirusom. To je precej več kot v Italiji, kjer napovedujejo skupno okoli 20.000 smrtnih žrtev. Sledita Španija s predvidoma 19.000 mrtvimi in Francija s 15.000.

Po 19. aprilu napovedujejo stalen upadd

Po oceni direktorja IHME Christopherja Murraya je pred več evropskimi državami še nekaj hudih tednov.

Inštitut je že konec tedna napovedal, da bo v ZDA zaradi covida-19 umrlo okoli 80.000 ljudi. Murray pa je sedaj opozoril, da bi lahko bilo v resnici še več smrtnih žrtev. " Verjetno je, da bo število mrtvih prekoračilo naše projekcije za ZDA," je povedal.

Glede na model je epidemija covida-19 v Italiji in Španiji že dosegla svoj vrhunec. V obeh državah v zadnjih dneh tudi beležijo upad mrtvih. V Veliki Britaniji pa številke še kar rastejo. Glede na projekcije bodo na vrhuncu potrebovali več kot 100.000 postelj, na voljo pa jih imajo manj kot 18.000.

IHME je v svoje napovedi vključil tudi različne dejavnike, kot na primer socialno distanciranje. Murray je ob tem opozoril, da je treba biti previden in da države ne smejo prehitro omiliti ukrepov, ko dosežejo vrhunec epidemije.

" Jasno je, da socialno distanciranje lahko, če se ga dobro uvede in ohranja, kontrolira epidemijo, kar vodi v upad števila mrtvih," je povedal.

Model za Slovenijo sicer napoveduje, da bodo do začetka avgusta covidu-19 podlegli 104 ljudje. Vrhunec epidemije, ko bodo kapacitete v bolnišnicah najbolj zapolnjene, naj bi dosegli prihodnji torek. Takrat naj bi bilo hospitaliziranih 158 ljudi, 38 bi jih bilo na intenzivni negi. Po njihovih podatkih tako ne bodo zapolnjene vse kapacitete. Nato naj bi se razmere malo umirile in ponovno zaostrile okoli 19. aprila, ko naj bi dosegli vrhunec glede števila mrtvih. Po tem datumu pa napovedujejo stalen upad. Glede na napovedi naj bi se razmere umirile okoli 1. maja.
