sl-3
sl
2020-06-28
http://www.fromtheweb.eu
Okužbe s koronavirusom po svetu rastejo; okuženih čez 10 milijonov ljudi, ob tem pol milijona smrtnih žrtev, a hkrati zbrane nove milijarde evrov za cepivo

Medtem ko je prvi val pandemije novega koronavirusa ponekod še na vrhuncu, se nad Evropo zgrinja senca drugega vala. Po svetu je sicer z novim koronavirusom okuženih že čez 10 milijonov ljudi, ob tem je zaradi bolezni covid-19 izgubilo življenje že pol milijona ljudi.

Ob ponovnem porastu okužb bo slovenska vlada drevi na seji obravnavala predlog zakona o ukrepih za pripravo na drugi val covida-19. Na donatorski konferenci so medtem zbrali nove milijarde evrov za razvoj cepiva proti koronavirusu.

Interventni ukrepi za pripravo na drugi val covida-19 naj bi, kot je neuradno poročal Radio Slovenija, šli v smeri preprečevanja velikih druženj. Tako je pričakovati, da bo vlada dopolnila odlok o omejitvi zbiranja ljudi na javnih krajih. Zdaj se na javnih krajih namreč lahko zbira do 500 ljudi.

Prvi mož Nacionalnega inštituta za javno zdravje (NIJZ) Milan Krek je za Radio Slovenija zaostritev omejevanja zbiranja ljudi zaradi naraščanja okužb ocenil kot enega od ključnih ukrepov, “ki zmanjšujejo nevarnost, da se ta naš začetek okužb spremeni v nek epidemični val, ki bo za seboj potegnil zelo veliko obolelih”.

V Sloveniji so sicer v soboto ob 625 testiranjih za novi koronavirus ugotovili devet novih okužb, od tega največ v koprski občini. Do vključno sobote so v Sloveniji skupno opravili 98.945 testiranj za covid-19, skupno število pozitivnih oseb je naraslo na 1581, skupno število umrlih pa ostaja pri 111.

Bolj skrb zbujajoče kot pri nas so epidemiološke razmere na Hrvaškem, ki so za Slovenijo – glede na to da je čas počitnic in množičnega dopustovanja na hrvaški obali – zelo relevantne.

Tam so po zadnjih informacijah v minulih 24 urah potrdili 67 novih primerov okužbe z novim koronavirusom, v 24 urah pred tem pa kar 85. Število aktivnih primerov na Hrvaškem se je tako povzpelo na 435, je danes sporočil nacionalni štab civilne zaščite. Zaradi covida-19 je v bolnišniškem zdravljenju 60 oseb, a nihče ne potrebuje respiratorja. V samoizolaciji je trenutno 2279 oseb.

Še bolj skrb zbujajoče so razmere drugod na Balkanu. Iz Bosne in Hercegovine so samo ta konec tedna poročali o 280 novih okužbah, iz Srbije o 480, iz Severne Makedonije o več kot 320. V Srbiji so okužbo z novim koronavirusom potrdili tudi pri obrambnem ministru Aleksandru Vulinu in predsednici parlamenta Maji Gojković.

Po svetu se je medtem z novim koronavirusom okužilo že več kot deset milijonov ljudi, covid-19 pa je zahteval že preko pol milijona življenj.

V ZDA so doslej potrdili že več kot 2,5 milijona primerov okužbe, kažejo podatki univerze Johnsa Hopkinsa. Bolezni covid-19 je podleglo najmanj 125.435 ljudi, kar je daleč največ na svetu.

Število primerov se zdaj najhitreje povečuje v južnih in zahodnih zveznih državah, v katerih so oblasti uvedle manj stroge omejitvene ukrepe. V ZDA so sicer minuli teden večkrat podrli rekord dnevnih okužb, v četrtek jih je bilo preko 39.000. V več zveznih državah, med drugim na Floridi in v Teksasu, so zaradi porasta okužb znova zaostrili ukrepe.

Tudi v Indiji so ta konec tedna potrdili rekordnih 19.906 okužb v 24 urah, a zato ker je več zveznih držav v prizadevanjih za zajezitev virusa okrepilo testiranje. Žarišča so predvsem velika mesta. Na vrhu seznama so Mumbai, New Delhi in Chennai. Indija je za ZDA, Brazilijo in Rusijo tako četrta najbolj prizadeta država.

V organizaciji Evropske komisije in mednarodne organizacije Global Citizen je medtem v soboto potekala virtualna donatorska konferenca, na kateri so zbrali dodatnih 6,15 milijarde evrov za pomoč pri razvoju in zagotavljanju enakovrednega dostopa do cepiva proti novemu koronavirusu.

Od tega zneska sta sicer kar 4,9 milijarde evrov obljubili Evropska investicijska banka (EIB) in Evropska komisija, 485 milijonov evrov pa države članice EU.

Skupaj je tako v okviru mednarodnega donatorskega maratona, ki ga je 4. maja v sodelovanju z mednarodnimi partnerji začela komisija, za razvoj in pravično distribucijo cepiva proti koronavirusu obljubljenih že 15,9 milijarde evrov.

Vrha so se udeležili predstavniki 40 vlad, ki so se zavezale, da bodo zagotovile dostop do cepiva ter pomoč pri obnovi skupnosti, ki jih je pandemija močno prizadela. Donatorski maraton je “ganljiv in oprijemljiv trenutek enotnosti med državljani, vladami, filantropi, zdravstvenimi organizacijami in poslovneži”, je v soboto poudarila predsednica Evropske komisije Ursula von der Leyen in se zahvalila vsem, ki so obljubili svoj prispevek.

Konferenco je spremljal virtualni koncert svetovnih zvezdnikov, kot so Shakira, Coldplay, Justin Bieber in Miley Cyrus. Prireditev je vodil igralec Dwayne Johnson. Predsednici Evropske komisije so se na koncertu med drugim pridružili znani umetniki, kot so Chris Rock, Charlize Theron, Forest Whitaker in Salma Hayek.

V okviru konference so tudi predvajali nagovore generalnega sekretarja ZN Antonia Guterresa, nemške kanclerke Angele Merkel, francoskega predsednika Emmanuela Macrona in drugih.

Merklova je medtem v soboto nagovorila tudi svoje sodržavljane in jih posvarila pred nepremišljenim ravnanjem, saj je nevarnost, ki jo predstavlja novi koronavirus, še vedno resna.

“Na to bi lahko kdo hitro pozabil, saj je Nemčija doslej v krizi delovala dobro. A to ne pomeni, da nevarnosti ni več,” je opozorila v videonagovoru in spomnila na več regionalnih izbruhov virusa v zadnjih dneh v Nemčiji. V državi so pred tem v 24 urah potrdili 687 primerov okužb, umrlo pa je šest bolnikov s covidom-19.
