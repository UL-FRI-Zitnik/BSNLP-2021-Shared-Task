sl-207
sl
2020-05-26
http://www.fromtheweb.eu
V Rusiji covid-19 zahteval največ življenj v enem dnevu

V Rusiji so danes zabeležili največ smrti zaradi covida-19, hkrati pa je po koronavirusni bolezni 19 tudi okrevalo največ bolnikov. V zadnjih 24 urah je umrlo še 174 bolnikov, skupno 3807. Okrevalo jih je 12.331, kar je skoraj 40 odstotkov več, kot je znašal prejšnji rekord z 20. maja.

V zadnjih 24 urah so potrdili še 8915 novih okužb z novim koronavirusom, skupno 362.342, kar je tretje največje število okužb na svetu po ZDA in Braziliji, poročajo tuje tiskovne agencije.

Število novih okužb vztrajno pada, v zadnjih 11 dneh jih dnevno zaznajo manj kot 10.000. Zato v nekaterih delih države rahljajo ukrepe, medtem ko v najbolj prizadeti Moskvi ostaja karantena v veljavi do konca meseca.

Tiskovni predstavnik Kremlja Dmitrij Peskov je danes opozoril, da bo grožnja novega koronavirusa v Rusiji ostala še nekaj časa, še posebej za rizične skupine, ter da “nihče ne ve, koliko časa” bo vztrajala, poroča ruska tiskovna agencija Tass.

Meni pa, da so zadnje številke opogumljajoče, saj gre za padajoči trend. Ker so številke še vedno visoke, to pomeni, da se lahko vsakdo okuži, je opozoril Peskov, ki je v ponedeljek sporočil, da so ga odpustili iz bolnišnice, kjer je bil od sredine maja zaradi potrjene okužbe z novim koronavirusom. Okužbo so potrdili tudi pri premierju Mihailu Mišustinu in treh ministrih, ki pa so prav tako že vsi okrevali.

V ponedeljek se je ruski predsednik Vladimir Putin pojavil v Kremlju, kar je med epidemijo covida-19 redko storil, saj že tedne dela na daljavo v svoji rezidenci izven Moskve, poroča francoska tiskovna agencija AFP.

V Rusiji so sicer doslej zabeležili manj smrtnih primerov zaradi covida-19 kot v najbolj prizadetih državah. Ruske zdravstvene oblasti to pripisujejo predvsem temu, da upoštevajo samo smrti, ki so neposredna posledica covida-19, medtem ko nekatere druge države upoštevajo smrti vseh okuženih z novim koronavirusom.
