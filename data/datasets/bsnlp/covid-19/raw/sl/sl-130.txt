sl-130
sl
2020-11-07
http://www.fromtheweb.eu
Tudi vodja kabineta Donalda Trumpa ima covid-19. Biden napoveduje reševanje življenj, Trump pa tvita, da se pravni postopki šele začenjajo

V ZDA so v petek tretji dan zapored potrdili rekordno dnevno število okužb z novim koronavirusom. Po podatkih Univerze Johna Hopkinsa so jih do petka zvečer v 24 urah potrdili 127.021. Umrlo je še 1149 bolnikov s covidom-19. Po poročanju medijev so okužbo potrdili tudi Marku Meadowsu , vodji kabineta predsednika ZDA Donalda Trumpa .

Ameriška televizija CNN, ki je kot vir navedla dva predstavnika Bela hiše, je v petek zvečer poročala, da je bil Meadows pozitiven na testu za koronavirus. Po torkovih splošnih volitvah je 61-letni Meadows svojim sodelavcem povedal, da je okužen, ne vedo pa, kdaj točno je bil pozitiven na testu, poroča francoska tiskovna agencija AFP. Po poročanju Washington Posta je bil Meadows v množici ljudi v salonu Bele hiše, ko je v sredo Trump nagovoril okoli 150 svojih sodelavcev.

Okužbo so od začetka oktobra potrdili več visokim predstavnikom ameriške administracije, tudi Bele hiše, med njimi tudi Trumpu in prvi dami Melanii Trump .

Donald Trump s svojimi sodelavci v torek, na dan volitev. Med zbranimi je bil tudi Mark Meadows.

V ZDA, najbolj prizadeti državi v pandemiji covida-19 na svetu, so doslej potrdili 9,7 milijona okužb, umrlo je več kot 236.000 bolnikov. Pandemija je bila tudi ena glavnih tem predsedniške kampanje. Demokratski kandidat Joe Biden je v govoru v petek zvečer napovedal, da se bo v primeru zmage takoj ob nastopu položaja začel boriti proti koronvirusu. Obljubil je, da bo prvi dan začel izvajati akcijski načrt za spopadanje z virusom. "S tem ne bomo mogli rešiti že izgubljenih življenj, a jih bomo rešili v prihodnjih mesecih," je dejal Biden, ob katerem je stala njegova podpredsedniška kandidatka Kamala Harris z zaščitno masko na obrazu.

Medtem ko se preštevanje glasov volivcev v ključnih zveznih državah še vedno nadaljuje, je tudi ocenil, da bo zmagal, a zmage ni uradno razglasil, kot je to v sredo storil vnovični kandidat republikancev Trump, ko še ni bilo preštetih več kot 33 milijonov glasovnic. Trump je Bidna v tvitu nekaj ur pred njegovim govorom opozoril, naj zmage ne razglasi, češ da se "pravni postopki šele zdaj začenjajo". "Joe Biden ne bi smel neupravičeno razglasiti zmage. Tudi jaz bi to lahko storil. Pravni postopki se šele zdaj začenjajo," je tvitnil.

Gr.G., Reuters, STA
