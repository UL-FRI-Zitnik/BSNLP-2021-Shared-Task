sl-204
sl
2020-03-25
http://www.fromtheweb.eu
(COVID-19 IN GOSPODARSTVO) Ko ne zadostuje več, da "storiš vse, kar je treba"

Willem H. Buiter, gostujoči profesor na Univerzi Columbia in nekdanji glavni ekonomist pri banki Citigroup

Pri interpretiranju novih ukrepov za omilitev negativnih posledic pandemije Covid-19, ki jih je minuli konec tedna razglasila ameriška centralna banka (Zvezne rezerve, Fed), je pomembno, da pobud ne zamešamo z ukrepanjem.

Najnovejša odločitev Fed za zrahljanje denarje politike je nedvomno brez primere že zato, ker je bila objavljena v nedeljo popoldne. Fed je znižal svojo obrestno mero za sto baznih točk (v razponu 0 – 0,25 odstotkov), kar bo verjetno prineslo smiselno znižanje marginalnih stroškov bančnih posojil podjetij in gospodinjstev.

Fed je hkrati reaktiviral kvantitativno sproščanje. V prihodnjih mesecih bo za odkup državnih obveznic namenil dodatnih 500 milijard dolarjev, za odkup hipotekarnih vrednostnih papirjev, ki so jih izdale tri kvazivladne agencije, znane pod imeni Ginnie Mae, Fannie Mae in Freddie Mac, pa najmanj 200 milijard dolarjev. Poleg tega bo reinvestiral vse v plačilo dospele glavnice hipotekarnih vrednostnih papirjev teh agencij.

Ob vseh teh ukrepih je Fed nedavno razširil obseg svojih "čez noč" transakcij ponovnega odkupa (repo) ter napovedal, da bo zrahljal kapitalske in likvidnostne zahteve za banke. Toda najbolj pomemben del sporočila s 15. marca je obljuba, da si bo prizadeval za "koordinirano delovanje centralnih bank zavoljo zagotavljanja večje likvidnosti v ameriških dolarjih". Fed se je torej s kanadsko, britansko, japonsko, evropsko in švicarsko centralno banko dogovoril o dolarskih zamenjavah. Tuje centralne banke bodo tako "začele tedensko ponujati ameriške dolarje v vsaki jurisdikciji s 84-dnevno zapadlostjo, poleg sedanjih operacij z enotedensko zapadlostjo".

Zdi se, da Fed s tem priznava, da se svet ne konča na vzhodni obali Long Islanda. Seveda pa bi lahko ameriška centralna banka storila še veliko več pri odzivanju na krizo zaradi epidemije Covid-19. Lahko bi denimo naznanila bolj ambiciozne cilje za svoje operacije kvantitativnega sproščanja. In lahko bi svojo obrestno mero potisnila v negativno območje, glede na to, da je efektivna spodnja meja nekje med - 0,5 do - 0,75 odstotka (lahko bi bila veliko nižja, če bi bilo obžalovanja vredne vloge, ki jo igra valuta). Res je, nekateri strokovnjaki trdijo, da obstaja prag (oziroma »stopnja obrata«), pod katerim bi nadaljnje nižanje obrestne mere zmanjšalo bančno posojanje, namesto da bi ga povečalo, vendar ne obstajajo prepričljivi dokazi, ki bi upravičevali te bojazni pri sedanjih stopnjah obrestne mere.

Kakorkoli že, tudi če bi Fed naredil te dodatne korake, bi še vedno ostal obrobni akter v obsežnejši drami. Glavno vlogo morajo odigrati oblikovalci fiskalne politike, ki pa so bili do zdaj odsotni. V nasprotju z zlomom leta 2008 pandemija Covid-19 ni finančna kriza, pri kateri obstaja nevarnost, da bi se razširila v realno gospodarstvo. Prej gre za krizo, ki se je začela v realnem gospodarstvu – kjer je izzvala tako povpraševalne kot ponudbene šoke – ter bo imela daljnosežne posledice za finančni sistem.

Če bi ignorirali negativne finančne posledice pandemije, bi to vodilo k nadaljnji škodi v realnem gospodarstvu. Zato je ključnega pomena, da se zagotovi sredstva podjetjem in gospodinjstvom, ki se soočajo z zmanjšanjem ali celo s popolno izgubo virov prihodka.

Ali bodo ta sredstva na voljo po ena- do 1,25-odstotni ali nič- do 0,25-odstotni obrestni meri, je drugotnega pomena. Glavna težava je, da bodo pod "normalnimi" pogoji kreditiranja mnogi obstoječi posojilojemalci veljali za slabše kreditno sposobne. Da bi preprečili vsesplošno zamujanje pri izpolnjevanju finančnih obveznosti in plačilno nesposobnost, potrebujemo fiskalne ukrepe, kot so denimo kreditne garancije ali kvazifiskalne intervencije, podobne posojilom, kakršna nemška državna razvojna banka daje podjetjem, ki ne izpolnjujejo običajnih pogojev za najem kredita.

Veliko argumentov govori v prid ciljnim fiskalnim stimulacijam. Jasno je, da bi morala izdatke za zdravstveno varstvo (testiranje in zdravljenje zaradi Covid-19) kriti država, enako velja za bolniško odsotnost za delavce, ki so zaradi pandemije ob zaslužek. Podobna nadomestila bi bilo treba zagotoviti za starše, ki ne morejo hoditi v službo, ker so zaradi zaprtja šol prisiljeni ostati doma s svojimi otroki, ter za vse ljudi, ki so izgubili prihodek, ker sta jim bili odrejeni karantena ali samoizolacija. Končno, ciljno zniževanje davkov in povečana javna poraba sta očitna načina kompenzacije stroškov, ki so posledica pretrganih dobavnih verig in vzpostavljenih vzorcev povpraševanja.

Brez učinkovitega fiskalnega odziva na koronavirusno krizo se lahko torej kar pripravimo na postopen zdrs v recesijo ali na še kaj hujšega

Zaradi vsesplošne negotovosti, ki jo je povzročila pandemija, se utegne zmanjšati obseg porabe gospodinjstev (kar bi lahko bilo posledica povečanega previdnostnega varčevanja) in podjetniških investicij (ker bi se povečala vrednost opcije čakanja). Konvencionalne ekspanzivne denarne politike utegnejo biti nekoliko v pomoč pri odpravljanju teh konvencionalnih keynezianskih posledic krize. Toda v sedanjih pogojih bi lahko bilo povečanje agregatnega povpraševanja zaradi znižanja obrestne mre in kvantitativnega sproščanja precej skromno. Finančni pogoji se utegnejo nekoliko zrahljati (če se bo to zgodilo po zaslugi slabitve dolarja, to ne bo nič drugega, kot iskanje koristi v škodo drugih), toda v naših do vratu zadolženih gospodarstvih bo povečanje efektivnega povpraševanja zgolj minimalno.

Brez učinkovitega fiskalnega odziva na koronavirusno krizo se lahko torej kar pripravimo na postopen zdrs v recesijo ali na še kaj hujšega. Denarna politika v sedanjih okoliščinah preprosto ne more bistveno vplivati na gospodarsko učinkovitost.
