sl-108
sl
2020-08-11
http://www.fromtheweb.eu
Skeptični glede ruskega cepiva za covid-19

Več strokovnjakov in držav je sicer podvomilo v rusko cepivo, ki je glede na pregled razvoja cepiv Svetovne zdravstvene organizacije (WHO) šele v prvi fazi testiranja.

Strokovanjaki so zaskrbljeni. FOTO: The Russian Direct Investment Fu Via Reuters

Rusija je sporočila, da je razvila cepivo proti koroanvirusu (covid-19 ), a tuji znanstveniki so skeptični.

Svetovna zdravstvena organizacija pa je Moskvo pozvala k spoštovanju vseh veljavnih smernic in direktiv, ki veljajo za razvoj cepiva. Tudi danes je WHO v odzivu sporočila, da bi bila za morebitno odobritev cepiva z njene strani potrebna temeljita preučitev podatkov o varnosti.

Dvome v cepivo so med drugim izrazili še v Izraelu, ZDA in Nemčiji. Ameriški minister za zdravje Alex Azar je med drugim povedal, da potrebujejo najprej transparentne podatke o kliničnem testiranju ruskega cepiva. Z nemškega ministrstva za zdravje so sporočili podobno, ko so dejali, da nimajo podatkov o kvaliteti cepiva.

Tudi v Sloveniji so novico iz Rusije sprejeli z dvomom. Po besedah infektologinje Mateje Logar o cepivu ni veliko znanega. Zanj ni dobrih podatkov o mehanizmu in varnosti, pri čemer ne gre le za to, da nekoga po cepljenju boli roka, da ima morda oteklino. Cepivo mora biti varno tudi po šestih mesecih ali enem letu, a kar se tega tiče, ruski podatki trenutno niso na varni strani, je Logarjeva opozorila na novinarski konferenci.

Rusija je v zadnjih mesecih delala na več projektih razvoja cepiva. Pri danes predstavljenem cepivu gre za tistega, ki ga je v sodelovanju z ministrstvom za obrambo razvil inštitut Gamaleja.

Kot je danes zatrdil zdravstveni minister Mihail Muraško , se je v kliničnem testiranju cepivo izkazalo kot zelo učinkovito in varno. Vsi prostovoljci so razvili visoko raven protiteles in nihče od njih ni zaradi cepljenja trpel resnih komplikacij,« je po poročanju ruske tiskovne agencije Tass dejal Muraško.

Že v prihodnjih tednih želi vlada začeti s cepljenje zdravstvenih delavcev. Med prvimi, ki bodo prišli na vrsto, bodo tudi učitelji. Glede na nacionalni register zdravil ministrstva za zdravje naj bi bilo za širšo populacijo na voljo 1. januarja prihodnje leto.

Razvoj, testiranje in proizvodnja cepiv sicer običajno trajajo več let. Cepiva trenutno razvijajo države po vsem svetu, ki si želijo upočasnitve pandemije covida-19 in vrnitev življenja v normalne tirnice, potem ko so karantena in ukrepi za preprečevanje širjenja okužb prizadeli milijarde ljudi.

Glede na pregled razvoja cepiv, ki ga je WHO objavil konec julija, je trenutno 139 cepiv v začetni fazi razvoja, 26 cepiv pa v fazi kliničnih testiranj, od tega šest že v tretji fazi. Cepivo inštituta Gamaleja je bilo takrat še vedno zavedeno v prvi fazi.
