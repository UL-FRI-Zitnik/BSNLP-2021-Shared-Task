sl-143
sl
2020-06-22
http://www.fromtheweb.eu
Đokovićev turnir postal novo žarišče bolezni covid-19

Serija dobrodelnih teniških turnirjev, ki jih organizira vodilni teniški igralec na lestvici ATP Srb Novak Đoković , se je pričela 12. junija v Beogradu. Minuli konec tedna je bil na sporedu turnir v Zadru, postanek v Črni Gori je bil odpovedan že pred časom, slediti pa bi morala še obiska Banja Luke in Sarajeva, vendar je po prvih pozitivnih testih nadaljevanje tekmovanja sedaj pod vprašajem. Zmagovalec beograjskega turnirja je bil Avstrijec Dominic Thiem , na poti do zmage pa je bil tedaj boljši tudi od Bolgara Grigorja Dimitrova . Medtem ko je Thiem zadarski turnir preskočil in odpotoval v Nico, je Dimitrov v soboto na Hrvaškem izgubil proti Hrvatu Borni Ćoriću ter zaradi izčrpanosti in slabega počutja odpovedal nadaljnje nastope na turneji. Dan kasneje pa je odjeknilo - Dimitrov pozitiven na testu za novi koronavirus. Sledila je odpoved finala zadrskega turnirja, na testiranje pa so odpeljali tudi več oseb, ki so bile v stikih z Bolgarom.

Đoković odklonil test, njegov trener pa pozitiven

Pozitiven izid testiranja je v ponedeljek prek instagrama potrdil Dimitrovov edini tekmec v Zadru Borna Ćorić. »Pozdrav vsem, želim vas obvestiti, da sem pozitiven na covid-19,« je zapisal. »Prosim vse, ki so bili v stiku z menoj v zadnjih nekaj dneh, da se testirajo. Zelo mi je žal, če sem komu povzročil težave. Počutim se dobro in nimam simptomov. Pazite se. Vsem pošiljam veliko ljubezni!«

Organizatorji turnirja so ob tem sporočili, da sta okužena še kondicijski trener Novaka Đokovića Marco Panichi in Dimitrovov trener Christian Groh . Avstrijec Thiem, ki je v nedeljo zmagal na turnirju v Nici, je še pred razkritjem Bolgarove okužbe povedal, da je bil njegov test za novi koronavirus negativen. Za dodatno razburjenje pa je zato poskrbela odločitev Novaka Đokovića, ki je testiranje odklonil. Odločitev je obrazložil s trditvijo, da ne on ne člani njegovega strokovnega tabora ne kažejo simptomov. Đoković je bil med turnejo tudi sicer deležen številnih kritik zaradi polnih tribun in pomanjkljivega spoštovanja higienskih smernic za preprečevanje širjenja novega koronavirusa. Po potrjeni okužbi njegovega trenerja se je Đoković danes premislil in odločil za testiranje. Ni pa znano, kdaj ga namerava opraviti.

Izbruh bolezni v Zadru bi lahko dosegel tudi hrvaški politični vrh. Med obiskovalci turnirja je bil namreč hrvaški premier Andrej Plenković . Hrvaška vlada je medtem sporočila, da je bil premier na prizorišču vsega 30 do 45 minut, ko je Bolgar že zapustil Hrvaško. Srečal se je z Đokovićem, Goranom Ivaniševićem in Marinom Čilićem . Slednja sta bila na testu negativna, tudi sicer pa je njihovo srečanje trajalo največ tri minute. »Ni bilo rokovanja niti bližjega kontakta,« so v ponedeljek sporočili s hrvaške vlade, a dodali: »Čeprav ni bil v stiku z okuženimi, se bo Andrej Plenković danes testiral.« Čilić je naknadno sporočil, da kljub negativnemu testu preventivno odhaja v samoizolacijo. Danes pa smo izvedeli še, da se je turnirja udeležil tudi mariborski župan Saša Arsenović, ki se namerava testirati v sredo.

Testiranje in samoizolacije celo v Karlovcu

Hrvaški notranji minister Davor Božinović je že v nedeljo napovedal oblikovanje ekipe desetih strokovnjakov, z nalogo odkriti vse, ki so bili v stiku z okuženim Bolgarom. Dela ne bo malo, saj je Dimitrov v Zadru prebival več dni, ob tem pa igral košarko z ostalimi igralci in se družil z občani. Med drugim se je, ko je že bil okužen, v spremstvu Novaka Đokovića in ostalih tekmovalcev v Zadru fotografiral z veliko skupino otrok.

Sum širjenja bolezni se je razširil tudi do Karlovca, ki se nahaja okoli 20 kilometrov od slovenske meje. V ponedeljek zjutraj so tam namreč testirali deset otrok in šest odraslih iz Teniškega kluba Karlovac, ki so se v petek vrnili s turnirja v Zadru. Vsem je bila, ne glede na izid testov, izrečena tudi 14-dnevna samoizolacija. Teniški klub je bil prvo žarišče v Karlovcu že med prvim valom bolezni. Hrvaški epidemiologi sicer pravijo, da je stanje v Teniškem klubu Karlovac ta hip pod nadzorom.

Po izbruhu so se pojavljala tudi vprašanja, če se je Hrvaška prehitro odprla in če niso prekmalu sprostili omejitev za javne dogodke, a je notranji minister Božinović pojasnil, da omenjene bojazni za ta primer niso relevantne, saj da je virus prišel iz vrst tekmovalcev in ne gledalcev. »To je nova faza, v kateri se moramo naučiti živeti in učiti iz dneva v dan,« je še povedal hrvaški notranji minister.
