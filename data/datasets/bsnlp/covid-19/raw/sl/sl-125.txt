sl-125
sl
2020-10-26
http://www.fromtheweb.eu
Maduro trdi, da so našli učinkovito zdravilo za covid-19

Povedal je, da je državni raziskovalni inštitut Ivic v šestmesečni študiji preizkusil molekulo DR-10, ki jo že uporabljajo pri zdravljenju hepatitisa C, in da so ugotovili, da 100-odstotno uniči virus sars-cov-2, poroča italijanska tiskovna agencija Ansa.

Dodal je, da bodo pri Svetovni zdravstveni organizaciji (WHO) sprožili postopek za potrditev njegove uporabe na svetovni ravni.

Iz WHO so v tem mesecu sporočili, da po svetu preizkušajo več morebitnih zdravil za covid-19, ki pa so po podatkih kliničnega testiranja WHO pri 11.000 bolnikih v 30 državah pokazali le malo ali nikakršnih rezultatov. Med njimi je tudi zdravilo remdesivir, ki ga je pristojna ameriška agencija FDA minuli teden potrdila kot zdravilo za covid-19 v ZDA, poroča nemška tiskovna agencija dpa.

Maduro je še dejal, da so v Venezueli širjenje okužb uspeli zajeziti z izmenjavo sedemdnevnih obdobij karantene in sedemdnevnih obdobij brez nje, ob uporabi zaščitnih mask in sanitarnih protokolov.

Po podatkih ministrstva za zdravje so v državi doslej potrdili 89.565 okužb z novim kornavirusom, zaradi covida-19 pa je umrlo 773 bolnikov.
