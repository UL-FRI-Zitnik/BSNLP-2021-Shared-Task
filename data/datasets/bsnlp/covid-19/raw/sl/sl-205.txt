sl-205
sl
2020-03-24
http://www.fromtheweb.eu
Covid 19 odnesel tudi olimpijske igre


Olimpijski komite je sprejel predlog japonskega premierja, da se olimpijske igre preložijo za eno leto.

Japonski premier Šinzo Abe je predlagal prestavitev poletnih olimpijskih iger (OI) v Tokiu za eno leto. Predlog je danes v telefonskem pogovoru predstavil predsedniku Mednarodnega olimpijskega komiteja (MOK) Thomasu Bachu , ki ga je po besedah Abeja sprejel. MOK je že uradno potrdil, da so OI prestavljene. Japonska tiskovna agencija Kyodo News je sicer prva poročala o prestavitvi iger na leto 2021.


Na sporedu bodo leto kasneje

Bržkone gre pri potrebnih potrditvah za formalnosti, saj so se današnjega pogovora z Bachom udeležili tudi predsednik organizacijskega odbora iger Joširo Mori , guvernerka Tokia Juriko Koike in ministrica za olimpijske igre Seiko Hašimoto . Igre bi morale biti od 24. julija do 9. avgusta.

Abe je dejal, da se je Bach 100-odstotno strinjal, ko mu je Japonska predlagala preložitev iger za leto dni. Za zdaj natančni datum OI 2021 še ni znan, iz MOK pa so še sporočili, da se bodo tudi igre prihodnje leto imenovale Tokio 2020.

»Zaradi skrbi za zdravje vseh športnikov olimpijcev in vseh déležnikov iger smo se skupaj odločili, da bodo poletne olimpijske in paraolimpijske igre Tokio 2020 na sporedu prihodnje poletje. Natančen datum še ni znan,« so uradno sporočili iz MOK. Izvršni odbor organizacijskega odbora se bo na seji sestal prihodnji ponedeljek in do takrat verjetno skušali uskladiti datum iger prihodnje leto.

Športniki si bodo oddahnili

Na prestavitev OI na prihodnje leto so se že odzvali tudi pri Olimpijskem komiteju Slovenije (OKS). »Odločitev formalno sicer še čaka na potrditev, a smo jo glede na razvoj dogodkov v zadnjih 10 dneh tudi pričakovali. Pri OKS smo bili med prvimi, ki smo javno povedali, da smo za prestavitev, vse bolj se je to začelo potrjevati predvsem v zadnjih dneh, ko so na MOK in organizatorje začele pritiskati predvsem ameriške panožne športne zveze,« je za STA povedal generalni sekretar OKS Blaž Perko .

»Odločitev je najpomembnejša za športnike, ki so se tako končno znebili stresa glede treningov in priprav. Športnik se enostavno ne more pripraviti, če ne ve, če in kdaj bo tekma. S prestavitvijo se bodo prav tako povečale možnosti, da se športniki enakovredno pripravijo na igre, ko se bo pandemija umirila. Odločitev je pravilna in tudi v skladu z agendo 2020, ki izpostavlja, da je športnik srce iger.«
