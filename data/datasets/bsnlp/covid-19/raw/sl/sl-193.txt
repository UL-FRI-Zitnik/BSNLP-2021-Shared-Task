sl-193
sl
2020-07-29
http://www.fromtheweb.eu
Beloruski predsednik naj bi prebolel covid-19

Lukašenko, ki se bo prihodnji teden na predsedniških volitvah potegoval za nov, že šesti mandat, je sicer vseskozi zavračal grožnjo novega koronavirusa in ni hotel uvesti omejevalnih ukrepov. Kot je zatrjeval, bi to bolj škodovalo gospodarstvu kot pa sam virus.

Zdaj je sporočil, "da je prebolel koronavirus na nogah". "Zdravniki so to ugotovili včeraj. Asimptomatsko," je sporočil Lukašenko.

"Kot sem govoril, 97 odstotkov naše populacije nosi to okužbo asimptomatsko. Hvala Bogu, sem tudi jaz bil del te skupine asimptomatskih," je še dejal.

V Belorusiji so doslej potrdili več kot 67.000 primerov okužbe z novim koronavirusom. Okoli 61.000 jih je bolezen že prebolelo. 543 pa jih je covidu-19 podleglo, je poročala beloruska tiskovna agencija Belta.

Beloruski predsednik Aleksander Lukašenko je v torek sporočil, da je prebolel asimptomatsko obliko okužbe z novim koronavirusom.
