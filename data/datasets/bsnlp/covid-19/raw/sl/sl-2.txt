sl-2
sl
2020-04-01
http://www.fromtheweb.eu
Študija pokazala: Velika kužnost covida-19 tudi pri blažjih simptomih, cepiva še najmanj leto dni ne bo

Novi koronavirus zlahka širijo tudi bolniki z blažjimi simptomi, saj se virus aktivno razmnožuje tudi v zgornjih dihalih, so na podlagi analize devetih bolnikov ugotovili nemški raziskovalci. Do ugotovitev, ki bi zlasti lahko pomagale zdravnikom pri odločanju, koga in kdaj napotiti v domačo karanteno, pa so prišli tudi pri vprašanju kužnosti.

Ekipa raziskovalcev, zbranih okrog virologa Christiana Drostena iz berlinske klinike Charite ter infektologa Clemensa Wendtnerja iz münchenske klinike Schwabing, je preučevala prve obolele s covidom-19 v Nemčiji, ki so se konec januarja pojavili v bližini Münchna. Ugotovitve so objavili v strokovni reviji Nature, povzema pa jih nemška tiskovna agencija dpa.

Obravnavni bolniki so bili mlajši ali srednjih let, kazali pa so dokaj mile simptome, podobne gripi, kot sta kašelj in vročina, ter tudi motnje pri zaznavi vonja in okusa. Pri njih so v času okužbe dnevno analizirali brise iz nosu in žrela ter vzorce izmečka pri kašlju. Preučevali so tudi njihovo blato, kri in urin.

V prvem tednu od pojava simptomov je bilo izločanje virusa v žrelu in v izmečku pri kašlju zelo visoko. V večini primerov je v žrelu ta količina v roku prvega tedna bistveno upadla, v izmečku iz pljuč pa je do tega prišlo nekoliko pozneje. Po osmem dnevu od začetka simptomov raziskovalci niso več mogli izolirati kužnih delov virusa, četudi so v žrelu in pljučih še našli njegov genski material.

Znanstveniki domnevajo, da smo lahko morebiti kužni že dva dneva pred pojavom simptomov

Ti podatki bi lahko pomagali zdravnikom pri odločitvah, kdaj v primeru pomanjkanja bolniških postelj nekoga odpustiti v domačo karanteno. Avtorji ta korak predlagajo, ko je mogoče po desetem dnevu bolezni v mililitru izmečka kašlja dokazati manj kot 100.000 kopij dednega materiala virusa. Ko se je namreč to zgodilo pri devetih obravnavanih bolnikih, ni bilo več mogoče dokazati prisotnosti kužnega virusa.

Neodvisno od študije znanstveniki tudi domnevajo, da so lahko ljudje morebiti kužni že dva dneva pred pojavom simptomov.

Študija je sicer še pokazala, da bi se lahko virus sars-cov-2 razmnoževal tudi v prebavnem traktu, a v blatu bolnikov, od katerih je eden imel diarejo, raziskovalci niso našli kužnih virusov. Kri in urin virusa nista vsebovala.

Vsi bolniki so dva tedna po pojavu simptomov proizvajali protitelesa, so še ugotovili.

Cepiva proti covidu-19 še najmanj leto dni ne bo

Cepivo proti koronavirusni bolezni 19 še najmanj leto dni ne bo pripravljeno za potrditev in dostopno v dovolj velikih količinah za splošno uporabo, je ocenila Evropska agencija za zdravila (EMA).

Oceno so podali na podlagi trenutno dostopnih informacij in preteklih izkušnjah z razvojem cepiv, so pojasnili v agenciji Evropske unije po poročanju francoske tiskovne agencije AFP.

Dodali so, da se je doslej pri dveh cepivih začela prva faza kliničnih preizkusov na zdravih prostovoljcih, vendar je na splošno težko predvideti razvoj medicinskih proizvodov, so poudarili.

Zaenkrat še niso našli zdravila, ki bi se izkazalo kot uspešno pri zdravljenju covida-19, ki je doslej po izračunih AFP po svetu zahteval že več kot 40.000 življenj. Z novim koronavirusom se je okužilo več kot 800.000 ljudi.
