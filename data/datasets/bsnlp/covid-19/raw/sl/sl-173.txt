sl-173
sl
2020-11-30
http://www.fromtheweb.eu
Direktor mariborskega zdravstvenega doma: zaradi okužb zaposlenih z virusom COVID-19 in drugih odsotnosti na robu organizacijskih zmožnosti

V zdravstvenem domu Maribor pozivajo občane k spoštovanju ukrepov za preprečevanje prenosa okužb. V domu je odsotnih 13 odstotkov zaposlenih ali 133 zdravstvenih delavcev, od tega je 40 zaposlenih odsotnih zaradi okužbe s SARS-Cov-2. Sporočajo, da vseh nalog več dolgo ne bodo mogli zagotavljati

"Glede na zadnje podatke o številu okuženih na območju mariborske regije, ki so v tem trenutku najvišji v državi pozivamo vse občane Mestne občine Maribor in sosednjih občin, da nujno upoštevajo vse priporočane ukrepe pri preprečevanju možnosti prenosa okužb z virusom Covid -19, saj nam brez njihove pomoči žal ne bo uspelo zaustaviti naraščanja števila okužb, " je v sporočilu za javnost zapisal direktor Zdravstvenega doma dr. Adolfa Drolca Maribor Jernej Završnik.

  Odsotnih 12 družinskih zdravnikov in 25 medicinskih sester

Zaradi povečanega števila zaposlenih, pozitivnih na COVID-19 in posledično njihove odsotnosti, kakor tudi odsotnosti zaposlenih, ki so v karanteni zaradi stika z okuženimi, se srečujejo z vedno večjimi kadrovskimi težavami, piše direktor in dodaja, da je po zadnjih podatkih odsotnih 133 zaposlenih, med njimi kar 12 družinskih zdravnikov in 25 medicinskih sester, ki delajo v ambulantah organizacijske enote Splošno zdravstveno varstvo. V mariborskem zdravstvenem domu je 1022 zaposlenih, torej je odsotnih 13 odstotkov.

Aleksander Jus

"Od 133 odsotnih je obolelih z novim koronavirusom 40 zaposlenih, od tega sedem zdravnikov, ostali zaposleni so odsotni zaradi izolacije zaradi neposrednega stika z okuženim, kot je tesen stik s partnerjem, 41 zaposlenih je odsotnih zaradi višje sile, recimo varstvo otrok, nekaj pa odsotnih tudi zaradi drugih bolezni," je za Večer pojasnil Aleksander Jus , pomočnik direktorja za zdravstveno nego in dodal, da ni zaradi varstva otrok odsoten niti en zdravnik. Postreže s podatki, da je največje število okuženih zaposlenih v enoti splošno zdravstveno varstvo, torej v ambulantah družinske medicine, ki je tudi največja enota zdravstvenega doma, sledi zobozdravstvo, nekoliko manj je okužb v enoti varstva otrok in mladine. "Težko je reči, kjer so se zaposleni okužili. Vsi delujejo v operativi in so v vsakodnevnem stiku s pacienti," pravi Jus, zato sklepajo, da so se zaposleni okužili na delovnem mestu, dopuščajo pa možnost, da tudi kje drugje. "Virus je še vedno velika neznanka. Ne poznamo celotnega kroga, kako se virus obnaša, kako dolgo se drži na površinah, na kljukah, na vratih. Možnosti za prenos okužbe je ogromno. Prav zato poziv k odgovornemu ravnanju vseh, da virus zajezimo, da mu preprečimo širjenje povsod," poziva Jus.

V mariborski regiji je popustila zbranost pri upoštevanju ukrepov

Od prejšnjega tedna izvajajo tudi testiranja zaposlenih. Do danes zjutraj so jih testirali 439 in odkrili štiri pozitivne zaposlene, ki so bili asimptomatski. Zakaj mariborska regija trenutno vodi po številu okužb v državi, pa Jus sklepa, da se je mariborska regija dokaj dolgo dobro držal in da je zavest o prisotnosti virusa upadla. "Malo je popustila zbranost in pazljivost, zato stopimo sedaj vsi skupaj in odgovorno drug do drugega spoštujmo ukrepe, da bodo lahko vsi deležni pravočasne zdravstvene oskrbe," pojasni.

Direktor Jernej Završnik

Zavod mora zagotavljati neodložljive zdravstvene obravnave in izvajanje zdravstvenih storitev, katerih opustitev bi lahko imela negativne posledice za zdravje pacienta, kar pomeni, da morajo dejavnosti in obravnave na področju primarnega zdravstvenega varstva, potekati nemoteno in neprekinjeno. Ob vseh njihovih rednih dejavnosti morajo vsakodnevno zagotavljati kader na triažnih točkah ob vhodih v zdravstvene postaje na 47 lokacijah zavoda, pravtako pa morajo še dodatno vsakodnevno zagotavljati kader, to je dnevno 10 zaposlenih, za izvajanje dela na vstopnih točkah za testiranje na COVID-19.

Nekatere ambulante bodo zaprle vrata

"Vse našteto zagotavljamo tudi z delom preko polnega delovnega časa, torej z dodatnimi obremenitvami zaposlenih v zavodu. Glede na trenutno kadrovsko situacijo in dodatne obremenitve zaposlenih se bojimo, da vseh naštetih del in nalog sami z razpoložljivim kadrom ne bomo zmogli zagotavljati, saj delujemo na robu naših organizacijskih zmožnosti. Zaradi vsega tega bomo primorani nekatere naše ambulante začasno zapirati, za paciente pa bo ustrezno poskrbljeno na drugih delujočih lokacijah," zapiše direktor Jernej Završnik. Tako je danes že zaprta lokacija na Magdalenskem trgu, a jo bodo jutri predvidoma odprli in zagotovili obratovanje z nadurnim delom. Iz zdravstvenega doma pozivajo paciente, da na spletni strani zavoda redno spremljajo obvestila o delujočih ambulantah in delovnem času ambulant ter da se držijo vseh preventivnih ukrepov za zaustavitev prenosa okužbe z virusom Covid-19.
