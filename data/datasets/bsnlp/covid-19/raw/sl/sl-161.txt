sl-161
sl
2020-08-26
http://www.fromtheweb.eu
V Koroškem domu starostnikov v Črnečah še ena okužba s covid-19 pri stanovalki

Skupaj zdaj dve okužbi z novim koronavirusom: ena stanovalka je v UKC Maribor, druga v rdeči coni, ki so jo vzpostavili v domu.

Po zadnjih podatkih sta v Koroškem domu starostnikov (KDS) Črneče pri Dravogradu okuženi dve stanovalki doma. Na covid-19 je bila sprva pozitivna ena stanovalka doma, ki pa so jo že v ponedeljek odpeljali v UKC Maribor. Včeraj so odvzeli dodatne brise. Danes zjutraj nam je direktor doma Srečko Mlačnik povedal, da so okužbo potrdili še pri eni stanovalki. Vzpostavili so prostore za ločevanje oskrbovancev. Druga okužena stanovalka z novim koronavirusom se nahaja v t.i. rdeči coni.

V ponedeljek so testirali 4 zaposlene, ki so bili prisotni pri sprejemu prve okužene stanovalke, vsi testi so bili negativni. Včeraj pa še 70 zaposlenih in stanovalcev na oddelku, kjer je bivala. Okužbo so potrdili pri eni stanovalki, ostali rezultati testov so bili negativni. V domu so, po besedah direktorja, že vzpostavili rdečo cono, kjer je zdaj nastanjena okužena stanovalka, in sivo cono, v kateri so tisti s sumom na covid19.

Glede dodatnih testiranj še čakajo navodila pristojnih epidemiologov Nacionalnega inštituta za javno zdravje.

V Koroški domu starostnikov (KDS) Črneče pri Dravogradu je okužba prišla 'od zunaj', prinesla jo je stanovalka, ki so jo sprejeli minuli konec tedna. Kot je pojasnil Mlačnik, je bila okužena že ob sprejemu, vendar ni imela oziroma kazala znakov okužbe: "Okužila jo je njena sestra, ki prav tako ni kazala znakov okužbe. Njena sestra pa se je okužila drugje, kjer je bila v stiku z okuženo osebo, za katero se je šele kasneje ugotovilo, da ima covid-19," je za Večer pojasnil direktor.

V domu so do preklica prepovedani vsi obiski in prinašanje paketov. V tem domu doslej sicer niso imeli potrjenih okužb z novim koronavirusom. Imajo pa ta čas 255 stanovalcev. V času razglašene epidemije novih stanovalcev niso sprejemali, od junija so jih ponovno sprejemali po posebnem protokolu.
