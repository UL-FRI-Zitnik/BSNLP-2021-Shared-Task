sl-103
sl
2020-03-31
http://www.fromtheweb.eu
Kako bo COVID-19 vplival na naše prihranke in naložbe?

V drugi polovici februarja so delniški trgi doživeli hud udarec. V roku enega tedna so padli za 10 do 20 %. Za odziv na trenutno dogajanje smo poklicali Roberta Rolih, avtorja mednarodne knjižne uspešnice o preudarnem investiranju The Million Dollar Decision.

Robert pravi, da so delnice doživele takšen padec zaradi dveh razlogov. Prvi razlog je bila panika zaradi hitrega širjenja virusa Covid-19, drugi pa da so delnice rasle že 10 let zaporedoma in da je bila večja korekcija nujno potrebna in naravna.

Nadaljeval pa je, da je virus Covid-19 kratkoročno in srednjeročno zelo neugoden za svetovno gospodarstvo. Zaradi novega virusa umre mnogo več ljudi kot zaradi gripe. Ne vemo natančno, kako se širi, lahko ga prenašajo celo ljudje, ki ne kažejo znakov bolezni. Zato bi ga lahko imeli, pa ne bi vedeli, saj bi se počutili popolnoma zdravi. To pa lahko pomeni, da je število okuženih mnogo večje od uradnih statistik in da je virus mnogo bolj razširjen, kot menimo, da je. Robert dodaja, da je nezanemarljivo dejstvo, ki vpliva na produktivnost tudi to, da je ogromno ljudi bolniško odsotnih ali pa zaradi ukrepov ne morejo opravljati dela, dodatno med 10 in 15 % bolnih potrebuje intenzivno bolniško oskrbo, kar je veliko breme za zdravstvene sisteme.

Prav tako nadaljuje, da to pa še ne pomeni, da bo zaradi njega konec sveta. '' V preteklosti smo prebrodili veliko kriz in tudi to bomo. V kratkoročnem in srednjeročnem obdobju pa bo trenutno dogajanje pomembno vplivalo na svetovno gospodarstvo, prek njega pa tudi na življenja vsakega od nas.''

Globalni učinki

Bi šli zdaj na dopust v Italijo? Verjetno ne!

Ker se virus širi, se vse manj odločamo za potovanja. Turistična panoga pa je ena največjih na svetu s 5,7 milijardami dolarjev letnega prometa. Približno eden od desetih prebivalcev planeta dela v turizmu. V turizmu se že čutijo posledice predvsem zaradi odpovedi, v prvi fazi predvsem turistov iz Kitajske.

Odpovedanih je bilo tudi več dogodkov, kongres mobilne tehnologije v Barceloni, pred kratkim še avtomobilski salon v Ženevi, zato doma ostajajo tudi poslovni potniki. Zato nekateri že predvidevajo, da bo poslovnih potovanj manj kar za 30 %.

In ko trpi turistična panoga, trpijo tudi z njo povezane panoge. Turizem predstavlja tudi del maloprodaje, tehnologije, itd.

Seveda pa se bo zelo močan vpliv novega virusa poznal tudi v nabavnih verigah.

Robert Rolih opozarja, da na svetovnih trgih še ni zaznati učinka zaprtja kitajskih tovarn, ker je večina izdelkov proizvedenih tam, zdaj še na ladjah na poti v Združene države ali v Evropo. Se bo pa pokazal v mesecu ali dveh, ko lahko pričakujemo veliko težav v delovanju nabavnih verig.

Zamuda pri dobavi enega kritičnega sestavnega dela lahko za nedoločen čas zapre tovarno.

To pa lahko privede do učinka domin. Delavci izgubljajo delo, delodajalci znižajo plače, dobiček podjetji je manjši, države poberejo manj davka in tako naprej.

Odzivi vlad

»Zagotovo bomo zato priča hitrim vladnim odgovorom. Ameriška centralna banka bo spet znižala obrestne mere in na trg prinesla nekaj spodbud. Verjetno pa poseg ne bo imel enakega učinka kot v preteklosti, saj orodja finančne politike niso zasnovana kot protivirusno zdravilo in ne bodo spravila ljudi nazaj na delovna mesta,« zaključuje Rolih.

In kako bo v prihodnosti?

Robert Rolih je optimist. Meni, da se bo našla rešitev za vsako težavo, s katero smo se prisiljeni soočati v tem trenutku: »Toda težav z virusom Covid-19 ne bomo rešili preko noči. Hitrega borznega okrevanja verjetno ne bo, če ne bo prišlo do nepričakovanega razpleta, na primer razvoja cepiva ali zdravila. Motnje v globalnem gospodarstvu so resnične in bodo imele učinek domin na naša življenja.

Če se bo virus še vedno relativno neovirano širil in ne bomo našli učinkovite rešitve, se bodo kapitalski trgi še naprej cenili. Pričakujemo pa tudi več nestanovitnosti na njih. To pa ne pomeni, da se moramo čim prej znebiti naložb v delniške sklade, saj so lete dolgoročne in delniški trgi na dolgi rok premagajo vse krize in težave.

Če pa bodo delniški trgi padli za 30 ali celo 50 %, pa to lahko pomeni super priložnost za poceni nakup delnic, ki se pripeti enkrat na desetletje. Tako kot leta 2009.

Ne pozabite, da ko kupujete delnice, kupujete podjetja. Ta pa uvajajo inovacije in ustvarjajo novo vrednost na trgu. Poleg tega so podjetja sposobna se prilagoditi vsaki spremembi na trgu. Ko se vrednosti delnic nižajo, nas nagon ne bi smel siliti v prodajo, ampak v kupovanje. Globalne delnice so bile zgodovinsko namreč najboljša naložba denarja, če to počnemo za obdobje daljše od desetih let in 99-odstotna možnost je, da bo tako tudi v prihodnje.«
