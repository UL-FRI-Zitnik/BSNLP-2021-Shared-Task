sl-222
sl
2020-04-03
http://www.fromtheweb.eu
ZDA uveljavile zakon o vojni proizvodnji zaščitnih mask, Trump po drugem testu negativen na Covid-19

Predsednik ZDA Donald Trump je v četrtek uveljavil zakon o vojni proizvodnji in ameriškemu ministrstvu za domovinsko varnost naložil, da podjetju 3M pomaga povečati proizvodnjo zaščitnih mask N95. Sporočil je tudi, da je bil njegov drugi test za okužbo z novim koronavirusom negativen. V ZDA imajo najmanj 245.000 primerov okužb. 5911 ljudi je umrlo.

Trump tudi razmišlja, da bi Američanom odredil nošnjo zaščitnih mask izven doma.

Število okužb z novim koronavirusom je v ZDA do četrtka zvečer naraslo na 245.000, 5911 ljudi je umrlo. V državi New York je bilo okuženih 92.597 ljudi. Umrlo je 2373 oseb. V mestu New York je 51.809 okuženih in 1562 mrtvih. Mesto New York ima sedaj več okužb kot Iran.

ZDA še niso na višku epidemije, še vedno pa se soočajo s pomanjkanjem zaščitne opreme. Samo za zdravstvene delavce bi potrebovali 30 milijonov mask, ki jih sedaj zbirajo po celem svetu. V Boston je tako v četrtek priletelo letalo kluba ameriškega nogometa New England Patriots z milijonom mask, ki jih je na Kitajskem kupil guverner Massachusettsa Charlie Baker, vendar jih ni mogel spraviti domov. Prejšnjo pošiljko treh milijonov mask so mu zaplenili v New Yorku.

Zvezne države še naprej tekmujejo med seboj in z zvezno vlado na zasebnem trgu za zaščitno in drugo opremo, kar viša cene. Trumpov koordinator za pomoč Peter Navarro je dejal, da so opazili navijanje cen in bodo nekaj ukrenili.

Glede uporabnosti mask za splošno prebivalstvo so v ZDA mešane ocene. Župan Los Angelesa Eric Garcetti je v sredo pozval meščane, naj nosijo zaščitne maske tudi na prostem, v četrtek mu je z istim pozivom sledil župan New Yorka Bill de Blasio.

Ameriški center za nadzor nad boleznimi (CDC) je v sredo namreč objavil, da lahko virus širijo tudi ljudje brez simptomov in bi morda bilo priporočljivo imeti neko zaščito na obrazu. Trump se je odzval z besedami, da to ni slaba ideja in naj ljudje nosijo maske, če želijo.

Svetovna zdravstvena organizacija (WHO) medtem meni, da ljudem ni potrebno nositi zaščitnih mask, če niso bolni. Maske so za bolne in ljudi, ki skrbijo zanje, menijo.

V ZDA tudi primanjkuje medicinskih ventilatorjev. Pentagon je pred dvema tednoma obljubil 2000 ventilatorjev, doslej pa jih je razposlal manj kot polovico. Zvezna agencija za posredovanje v nesrečah (Fema) ima v skladišču 9000 ventilatorjev in čaka, da jih pošlje tja, kjer bodo najbolj potrebni.

Newyorški guverner Andrew Cuomo je dejal, da ima v rezervi 2200 ventilatorjev, ki jih sproti pošilja ven in v šestih dneh jih bo zmanjkalo. Fema je v New York poslala že 4400 ventilatorjev, država pa pričakuje, da jih bo za višek krize potrebovala do 40.000.

Louisiana jih bo potrebovala 14.000, dobila pa jih je 442. Fema pravi, da bo poslala ventilatorje tam, kjer bo 72 ur do trenutka, da jih bo zmanjkalo. Več kot 2100 ventilatorjev v zveznih zalogah je zaradi slabega vzdrževanja na popravilu.

Trump se je v četrtek v zvezi z ventilatorji prepiral z newyorškim senatorjem Chuckom Schumerjem, ki ga je kritiziral zaradi počasnega odzivanja in slabe pripravljenosti vlade na krizo. Trump mu je odvrnil, da bi se morale zvezne države same pripraviti, zvezna vlada pa je tu le kot podpora.

So pa zvezna vlada in floridske oblasti le dosegle dogovor o usodi potnikov z dveh turističnih križark Zaandam in Rotterdam, ki bosta po tednih tavanja na morju lahko izkrcali potnike v Fort Lauderdalu na Floridi. Nekaj jih bodo dali v tamkajšnjo bolnišnico, druge pa evakuirali domov, bodisi v ZDA ali v tujino.

V Detroitu je v četrtek zaradi novega koronavirusa umrl voznik mestnega avtobusa Jason Hargrove, ki je 21. marca na Facebooku objavil videoposnetek z jeznimi pritožbami zaradi potnice, ki je kašljala med vožnjo.
