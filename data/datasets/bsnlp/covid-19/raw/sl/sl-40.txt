sl-40
sl
2020-11-22
http://www.fromtheweb.eu
Voditelji G20 za pravičen dostop do cepiva za covid-19 za vse države


Voditelji 20 najpomembnejših gospodarstev (G20) so se ob koncu dvodnevnega virtualnega vrha zavzeli za pravičen dostop do cepiva proti novemu koronavirusu za vse države. V sklepni izjavi so se zavzeli za sodelovanje pri raziskavah, razvoju, proizvodnji in distribuciji varnega in učinkovitega cepiva, zdravila in diagnostike za covid-19.

V ta namen bodo namenili tudi finančna sredstva, so se zavezali. Globalni pobudi, ki bi omogočila enak dostop do testov, zdravljenja in cepiva za vse, sicer manjka okoli 4,5 milijarde dolarjev, opozarja nemška tiskovna agencija dpa.

Nemška kanclerka Angela Merkel je tudi opozorila, da kljub deklarativni pripravljenosti zagotoviti pravičen dostop do cepiva proti covidu-19 vsem državam, glede tega ni bila sklenjena še nobena pogodba o zagotovitvi cepiva kateri od revnejših držav. “Zdaj se bomo pogovorili z globalnim zavezništvom za cepiva Gavi, kdaj se bodo začela ta pogajanja, ker sem malo zaskrbljena, da ni bilo glede tega storjenega še nič,” je po koncu vrha novinarjem pojasnila Merklova.

Članice G20 so sicer za boj proti pandemiji do zdaj namenile 21 milijard dolarjev (17,7 milijarde evrov), za zaščito svetovnega gospodarstva pa ločeno 11.000 milijard dolarjev (9258 milijard evrov).

Kljub temu so pod vse večjim pritiskom, naj storijo več za preprečitev zloma gospodarstev v državah v razvoju. Na tokratnem vrhu, ki ga je pripravila Savdska Arabija, so potrdili načrte iz marca za zmanjšanje dolžniškega bremena držav v razvoju.

V tem smislu so se dogovorili za odlog odplačila dolga najrevnejšim za pol leta. Dolžnice bodo tako lahko 14 milijard dolarjev, ki bi zapadle v vračilo letos, vrnile do junija prihodnje leto, po poročanju nemške tiskovne agencije dpa piše v sklepih vrha G20.

Vrh je bil sicer posvečen predvsem posledicam pandemije covida-19 na zdravje, gospodarstva in družbe prizadetih držav. “Odločeni smo nadaljevati z uporabo vseh političnih orodij, ki so na voljo, da zagotovimo varnost življenj, služb in dohodkov, da podpremo globalno gospodarsko okrevanje in okrepimo odpornost finančnega sistema,” so zapisali v sklepe vrha.

Dvodnevni vrh se je končal s “sporočilom upanja in zagotovil vsemu svetu” saudskega kralja Salmana, ki je nato žezlo predsedovanja tej skupini predal italijanskemu premierju Giuseppeju Conteju. Ta je zatem že napovedal, da bo naslednji vrh 30. in 31. oktobra prihodnje leto, posvečen pa bo obnovi po pandemiji covida-19.

Salman je sicer že v soboto ob začetku vrha udeležence pozval, da se skupaj zoperstavijo izzivu pandemije in pošljejo v svet močno sporočilo upanja. Ljudje in gospodarstva po vsem svetu trpijo zaradi tega šoka, “a po svojih najboljših močeh se bomo potrudili, da to krizo z mednarodnim sodelovanjem premagamo”, je dejal.

Pravičnejša distribucija cepiva proti covidu-19 je bila glavna tema vrha že v soboto. Turški predsednik Recep Tayyip Erdogan je tako pozval k vzpostavitvi mehanizmov, ki bodo zagotovili pravičen dostop in cenovno dostopnost cepiv. Ruski predsednik Vladimir Putin pa zatrdil, da je Rusija pripravljena priskrbeti svoje cepivo Sputnik V drugim državam, ki ga potrebujejo, ter spomnil, da zdaj pripravljajo že tudi drugo in tretje cepivo.

V podobnem tonu se je kitajski voditelj Xi Jinping zavzel za krepitev sodelovanja z drugimi državami pri raziskavah, razvoju, proizvodnji in distribuciji cepiv proti covidu-19. Kitajska bo po njegovih besedah podprla države v razvoju in si prizadevala, da postanejo cepiva dostopna kot “javno dobro”.

Generalni sekretar ZN Antonio Guterres je medtem že v petek države G20 pozval k dodatni podpori mednarodni pobudi Covax za pravično razdeljevanje cepiva proti covidu-19, ki zbira sredstva za nakup in distribucijo cepiva v revnih državah. Doslej se ji je pridružilo že več kot 150 držav, med njimi Kitajska, ne pa tudi ZDA. Tudi predsednica Evropske komisije Ursula von der Leyen je v skladu z napovedmi v svojem govoru članice G20 pozvala k močnejši finančni podpori tej pobudi in globalni solidarnosti.

V skupini G20 sta zastopani kar dve tretjini celotnega prebivalstva na svetu, gospodarsko gledano pa predstavlja 85 odstotkov bruto svetovnega proizvoda. Sestavljajo jo Argentina, Avstralija, Brazilija, Kanada, Kitajska, Evropska unija, Francija, Nemčija, Indija, Indonezija, Italija, Japonska, Mehika, Rusija, Južna Afrika, Južna Koreja, Savdska Arabija, Turčija, Velika Britanija in ZDA.
