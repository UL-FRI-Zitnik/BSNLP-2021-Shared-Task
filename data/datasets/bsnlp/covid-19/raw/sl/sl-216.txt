sl-216
sl
2020-05-05
http://www.fromtheweb.eu
Prvi korak k zdravljenju ali preprečevanju covid-19: Na Nizozemskem odkrili človeški tip protiteles

Znanstveniki na Nizozemskem so odkrili človeški tip monoklonskih protiteles, ki preprečujejo okužbo v laboratoriju ustvarjenih celic z novim koronavirusom. To je prvi korak k razvoju protitelesa za zdravljenje ali preprečevanje bolezni covid-19, ki jo povzroča sars-cov-2, so navedli.

“Ta raziskava temelji na našem delu, ki smo ga opravili v preteklosti na protitelesih proti virusu sars-cov, ki je izbruhnil v letih 2002 in 2003,” je povedal eden od soavtorjev študije z utrechtske univerze Berend-Jan Bosch.

“V zbirki protiteles proti virusu sars-cov smo identificirali protitelesa, ki v umetno ustvarjenih celicah nevtralizirajo tudi okužbo z virusom sars-cov-2,” so njegove besede povzeli na spletni strani univerze. “Takšno protitelo ima potencial, da spremeni potek okužbe v okuženem gostitelju, pomaga pri odpravljanju virusa ali zaščiti neokuženega posameznika, ki je izpostavljen virusu,” je dodal Bosch.

Ta tip humanih monoklonskih protiteles se veže na protein, ki ga imata oba koronavirusa, je pojasnil. “Ta lastnost protiteles je zelo zanimiva in pomeni, da bi lahko imelo potencial za obvladovanje bolezni, ki bi jih povzročali morebitni prihodnji povezani koronavirusi,” je dejal.

Odkritje je močan temelj za dodatno proučevanje lastnosti teh protiteles in začetek razvoja potencialnega zdravljenja za covid-19, pa je povedal profesor celične biologije Frank Grosveld, ki je drugi od vodilnih avtorjev študije, objavljene v ponedeljek v reviji Nature Communications.

“Ta protitelesa so povsem človeška, kar omogoča hitrejši razvoj in zmanjšanje možnosti za stranske učinke, povezne z imunskim sistemom,” je pojasnil Grosveld.

Jingsong Wang iz farmacevtskega podjetja Harbour BioMed, ki je prav tako sodelovalo pri raziskavi, pa je poudaril, da je potrebnega še veliko dela, da bodo ugotovili, ali lahko to protitelo zaščiti človeka pred to boleznijo ali jo omili, še navajajo na spletni strani utrechtske univerze.

Tudi profesor Tony Carr z univerze v angleškem Sussexu, ki ni sodeloval pri raziskavi, je poudaril, da je še dolga pot do ugotovitve, ali bodo ta protitelesa uporabna za zdravljenje. “Vendar pa je to pomemben korak naprej,” je ocenil po poročanju francoske tiskovne agencije AFP.
