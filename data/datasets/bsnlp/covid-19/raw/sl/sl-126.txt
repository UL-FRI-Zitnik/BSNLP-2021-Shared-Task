sl-126
sl
2020-10-27
http://www.fromtheweb.eu
Medtem, ko je Marjan Šarec čakal na rezultate testa na covid-19, se ni samoizoliral!

“ Kljub temu, da je test sto evrov, je vseeno boljše da izvedemo test in da potem ni nobenih dilem, ” je v izjavi za medije dejal septembra Marjan Šarec, brez da bi nosil zaščitno masko. Rezultat pričakujem jutri, tako so rekli, in potem bomo videli,” je še povedal. Ta dogodek je seveda zlahka romal v pozabo, saj mu mediji niso namenili kaj prida pozornosti. Verjetno so ga še pohvalili, ker se je preventivno odločil za testiranje, po tem ko so nekaterim poslancem in strokovnim sodelavcem njegove stranke LMŠ, zaradi stika z okuženo osebo, odredili karanteno.

Večina ljudi je do danes verjetno že pozabila, da je bila v začetku septembra štirim poslancem opozicijske LMŠ in še osmim strokovnim sodelavcem poslanske skupine zaradi stika z okuženo sodelavko, odrejena karantena. Potem so okužbo potrdili še pri eni sodelavki, na testiranje pa je odšel tudi predsednik stranke, Marjan Šarec . Med čakanjem na rezultat, pa ni pridno čakal v samoizolaciji, kot bi pričakovali, sploh ob zadnjih očitkih na podobne situacije pri članih nasprotne strani.

Zadnje dni smo namreč v vseh medijih poslušali očitke, ki so leteli na dva predstavnika aktualne vlade in enega predstavnika zdravstvene stroke. Dva izmed njih sta se namreč v javnosti pojavila med čakanjem na rezultat testa na covid-19, tretjega pa so “zasačili” pri točenju goriva brez zaščitne maske. Situacijo pa je, kot vedno, izkoristila tudi opozicija, ki je na omenjene napake opozarjala ob vsaki priložnosti.

“Rezultat pričakujem jutri, tako so rekli, in potem bomo videli”

Na posnetku lahko slišimo, da je Šarec sam povedal, da se je za testiranje odločil preventivno in da čaka na rezultate. “ Kljub temu, da je test sto evrov, je vseeno boljše da izvedemo test in da potem ni nobenih dilem, ” je v izjavi za medije dejal Šarec in nadaljeval: “ Vsi imamo svoje družine, vsi imamo lahko tudi stike drugje in pomembno je, da opravimo test, da bomo bodisi ugotovili, da moramo v karanteno bodisi, da je vse v redu. Mislim, da je to najmanj kar lahko storimo. Rezultat pričakujem jutri, tako so rekli, in potem bomo videli,” je še povedal. Šarec torej ni bil prepričan v to, kakšen bo njegov rezultat, kljub temu pa je-namesto, da bi počakal v samoizolaciji, posnel izjavo za medije in si ob tem niti ni nadel maske.

Je potreben še kakšen dokaz o pristranskem poročanju medijev?

Tudi naš medij je o vseh treh primerih, ki že nekaj dni polnijo novice, že poročal. Direktorja Nacionalnega inštituta za zdravje (NIJZ) Milana Kreka so ponoči opazili na povsem prazni bencinski črpalki, kjer je brez zaščitne maske točil gorivo. Nanj se je usul plaz očitkov in čeprav se je nemudoma opravičil, se kritike še do danes niso polegle. Mediji napake predstavnikov in sodelavcev koalicije potencirajo na vse pretege in s tem negativno vplivajo na javnost, namesto, da bi ljudi pomagali ozaveščati in jih pozvali k spoštovanju ukrepov. Drugi na tapeti je bil te dni minister za javni upravo Boštjan Koritnik , ki je na, sicer negativen, rezultat covid testa, čakal v kozmetičnem salonu. Zunanji minister Anže Logar pa je po vrnitvi iz tujine opravil rutinski test in zato niti ni pomislil, da bi rezultat lahko bil pozitiven. Še preden so mu sporočili rezultat, pa se je odpravil še v Narodno galerijo, kjer je posnel krajši promocijski video. Na žalost se je njegov test izkazal za pozitivnega. Samoizolacija v času čakanja na rezultate testa sicer ni predpisana, je pa priporočena. O tem, ali so omenjeni ravnali prav ali ne, sicer ni predmet tokratne razprave, je pa vredno opozoriti na to, da bi enaka merila morala veljati za vse, ne pa da mediji s prstom kažejo le na določene.

Sara Bertoncelj
