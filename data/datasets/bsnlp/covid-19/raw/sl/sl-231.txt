sl-231
sl
2020-12-07
http://www.fromtheweb.eu
Koalicija ustavnega loka s svojimi ukrepi proti epidemiji covid-19

Stranke Koalicije ustavnega loka – LMŠ, SD, Levica in SAB – ter posebna strokovna skupina, ki jo vodi pobudnik koalicije Jože P. Damijan , v trinajstih poglavjih dokumenta predstavljajo svoj načrt ukrepov proti epidemiji covid-19. Ti zajemajo področja zdravstva, likvidnosti, dela, turizma, socialnega področja, javnega življenja, in podobno. Predlog ukrepov so včeraj zvečer posredovali trenutni vladi in ministru za zdravje Tomažu Gantarju , danes pa podrobneje predstavili javnosti na tiskovni konferenci. Kot je izpostavil Damijan, na ukrepe pričakujejo odziv. »Pričakujemo, da bodo naše predloge preučili in če se z njimi ne bodo strinjali, nam vsaj poslali odgovor, zakaj se ne strinjajo in, ali mislijo, da so njihovi ukrepi bolj učinkoviti,« je dejal.

Digitalna NK: Načrt ukrepov proti epidemiji #Covid19 . Načrt je plod skupnega razmisleka strank KUL, @StrankaLMS @strankaSD @strankalevica @StrankaSAB , ter posebne strokovne skupine, ki jo vodim, in je bil včeraj zvečer posredovan @vladaRS in ministru za zd https://t.co/UiR8Nvu0Wa

Joze P. Damijan (@jdamijan) December 3, 2020

100-odstotno nadomestilo plače za bolniško odsotnost

»Če vzamemo podatke o številu umrlih na milijon prebivalcev in presežni smrtnosti med najstarejšimi, ima Slovenija statistično dokazano najslabšo vlado na svetu! Zdaj, ko smo še vedno sredi drugega vala, žal ni ne enostavnih ne hitrih rešitev: odgovor je lahko le strokovno pripravljen in jasno komuniciran celovit načrt, ki zna skupaj misliti zdravstvo, gospodarstvo, socialo in javno življenje,« so zapisali v uvodu dokumenta. Do predlaganih ukrepov lahko dostopate tukaj .

Prioriteta predlaganih ukrepov je zajezitev epidemije, kot je na tiskovni konferenci pojasnil Damijan, zajezitev na način, da preživi tudi gospodarstvo. Kot ključnega je, glede na dejstvo, da do največjega števila novih okužb pride na delovnih mestih, izpostavil ukrep 100-odstotnega nadomestila plače za bolniško odsotnost v primeru okužbe s koronavirusom ne glede na to, ali je do okužbe prišlo na delovnem mestu ali kje drugje.

Keber izpostavlja zračenje notranjih prostorov

»Menim, da bi vlada in zdravstveni odločevalci lahko delali bolje in naredili več. Ukrepi, če že niso neučinkoviti, so omejeno učinkoviti in razširjeni na področja, kjer niso učinkoviti,« je na tiskovni konferenci navedel Dušan Keber . Pri tem je omenil nošenje mask, kjer je dovoljšnja razdalja med posamezniki zagotovljena, pa omejitev prehodov med občinami in nočnih aktivnosti. »Vlada pa ta hip še vedno išče razlago, zakaj smo najslabši na svetu, v tem, da se državljani premalo držimo priporočil,« je navedel. »Kot posledica tega nenehno istega pogleda, ki se ni spremenil že celo leto, so tudi ukrepi še več zdravila, ki dokazano deluje slabo. Treba je iskati morebitne druge razloge. Vsaj eden od močnih razlogov je ta, da se je celo po mnenju svetovne zdravstvene organizacije potrdila domneva, da poleg kapljičnega širjenja infekcije prispeva širjenje v obliki aerosolov. Država državljane iz odprtih prostorov zapira v zaprte, morala pa bi se ukvarjati s preprečevanjem okužb v zaprtih prostorih,« je dejal.

Večina posameznikov je tekom epidemije namreč v zaprtih prostorih (delovna mesta, domovi za ostarele, šole), sploh zdaj, ko smo stopili v hladnejše čase. Opozoril je premajhen poudarek na zračenje prostorov - problematiko, ki jo je NIJZ izpostavil z objavo priporočil šele pred nekaj dnevi. »Učinkovito zračenje pomeni 10-minutno odpiranje oken na stežaj vsako uro,« je pojasnil. Zamenjati je treba celotno količino zraka, če želimo virus izgnati iz zaprtih prostorov, na kar je Keber opozarjal tudi v kolumni v sobotnem Objektivu . Na tiskovni konferenci se je zavzel za »postopno odpiranje javnih prostorov ob upoštevanju navodil«.
