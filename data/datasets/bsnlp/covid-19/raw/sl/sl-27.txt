sl-27
sl
2020-07-23
http://www.fromtheweb.eu
Iskanje cepiva proti koronavirusu in spodbudni rezultati z britanske univerze

Raziskovalci iz Oxforda so se pri iskanju cepiva in zdravila proti koronavirusu dobro izkazali.

Cepivo, ki so ga razvili na Inštitutu Jenner Univerze v Oxfordu, je varno, obenem pa povzroči močan imunski odgovor, kaže zadnja študija.

V zagrizeni tekmi za razvoj cepiva proti novemu koronavirusu so znanstveniki britanske univerze v Oxfordu med vodilnimi. Pred kratkim so zaključili večjo klinično študijo na prostovoljcih, ki je pokazala, da je cepivo varno in da povzroča močan imunski odziv. Rezultati so bili objavljeni 20. julija v ugledni znanstveni reviji The Lancet. Cepivo povzroča močan imunski odziv obeh delov imunskega sistema; celične imunosti preko limfocitov T in preko proizvodnje nevtralizirajočih protiteles, ki so pomemben dejavnik pri zaščiti pred virusom.

Odkrili že znano zdravilo

Znanstveniki iz Oxforda so prišli tudi do pomembnega odkritja pri zdravljenju obolelih z novim koronavirusom. Njihova raziskava je pokazala veliko učinkovitost že obstoječega steroidnega zdravila deksametazon, ki se sicer že dolgo uporablja za zdravljenje revmatskih, alergijskih in kožnih bolezni ter bolezni oči, prebavil, dihal, krvi in podobno. Sredi junija so sporočili, da bi lahko zdravljenje z deksametazonom bistveno znižalo smrtnost najhuje obolelih s covidom-19. V klinični študiji, ki jo je vodila ekipa z Univerze v Oxfordu, je namreč zdravilo rešilo življenje tretjini tistih, ki so potrebovali ventilator. Med tistimi, ki so prejemali kisik, je zdravilo število smrti zmanjšalo za petino. Pri deksametazonu je pomembno predvsem to, da je že v uporabi, da ga zdravniki poznajo in da je njegova proizvodnja poceni. Pred dnevi je japonsko zdravstveno ministrstvo na podlagi študije iz Oxforda steroid deksametazon odobrilo za zdravljenje covida-19.

"Rezultati faze raziskav I/II so pokazali, da cepivo ni povzročilo nobenih nepredvidenih zdravstvenih zapletov in je imelo podoben varnostni profil kot druga cepiva tega tipa. Imunski odzivi, ki smo jih zaznali po cepljenju, so v skladu z rezultati, ki so jih pokazale predhodne študije na živalih, vendar moramo nadaljevati z našim programom kliničnega testiranja, da bi potrdili njegovo učinkovitost tudi pri ljudeh," je izjavil profesor Andrew Pollard , glavni raziskovalec cepiva na Univerzi v Oxfordu in soavtor omenjene študije, so sporočili z britanskega veleposlaništva v Ljubljani. "Najmočnejši imunski odziv smo zaznali pri desetih sodelujočih, ki so dobili dve dozi cepiva, kar je morda dobro izhodišče za nadaljnjo strategijo cepljenja," je še povedal profesor Pollard. V zadnji fazi testiranj oxfordskega cepiva z nazivom ChAdOx1 nCoV-19 so ga preizkusili na več kot 1000 odraslih prostovoljcih, starih od 18 do 55 let, in sicer v okviru naključnih in nadzorovanih testov.

AstraZeneca se je zavezala, da bo cepivo enakopravno dostopno po vsem svetu

Univerza v Oxfordu pri nadaljnjih raziskavah, proizvodnji večjih količin cepiva in distribuciji cepiva proti novemu koronavirusu sodeluje z britansko biofarmacevtsko družbo AstraZeneca. Projekt je z investicijo 84 milijonov funtov financirala tudi britanska vlada. Sedaj bodo prešli v tretjo fazo testiranj, ki bo potekala v več državah in ki vključuje več deset tisoč pacientov, tako v ZDA kot v Braziliji in Južni Afriki.

AstraZeneca se je zavezala, da bo cepivo enakopravno dostopno po vsem svetu. V dogovoru z Veliko Britanijo, ZDA, Evropsko vključujočo zvezo za cepiva (IVA), Koalicijo za epidemiološko pripravljenost (CEPI), zvezo Gavi in Indijskim serumskim inštitutom se je zavezala tudi, da bo na globalni ravni zagotovila več kot dve milijardi odmerkov cepiva.

Rusi imajo svojega aduta

O skorajšnjem začetku proizvodnje cepiva proti koronavirusu poročajo tudi iz Rusije. Cepivo, ki ga je razvil raziskovalni inštitut za epidemiologijo in mikrobiologijo Gamaleja, trenutno testirajo na vojaških in civilnih prostovoljcih, avgusta pa bodo začeli testirati cepivo v Rusiji in drugih državah, med drugim v Turčiji in Združenih arabskih emiratih. Do konca leta nameravajo ob pomoči tujih partnerjev proizvesti 200 milijonov odmerkov cepiva.
