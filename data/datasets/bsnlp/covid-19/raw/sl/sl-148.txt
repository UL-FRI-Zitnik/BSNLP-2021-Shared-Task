sl-148
sl
2020-04-04
http://www.fromtheweb.eu
Uradni govorec vlade RS za Covid-19 Jelko Kacin: Delovne skupine do četrtka s predlogi za drugi protikoronski sveženj

Štiri delovne skupine, ki jih je vlada oblikovala za pomoč pri pripravi drugega protikoronskega svežnja, bodo do četrtka pripravile poročilo s predlogi, na podlagi katerega bo svetovalna skupina pripravila predlog smernic za sveženj, je danes povedal uradni govorec vlade Jelko Kacin. Drugi paket mora biti uveljavljen do konca aprila, je poudaril.

Vlada je oblikovala štiri delovne skupine. Prva je za področje gospodarstva in kmetijstva, vodi jo gospodarski minister Zdravko Počivalšek. Skupino za področje financ vodi finančni minister Andrej Šircelj, skupino za vprašanja, povezana z delom, šolstvom in socialnimi zadevami, pa minister za delo Janez Cigler Kralj. Oblikovali so tudi skupino za predloge opozicije in nevladnih organizacij, ki jo vodi državni sekretar v kabinetu predsednika vlade Vinko Gorenak.

Skupine bodo vladi in svetovalni skupini - gre za skupino pod vodstvom ekonomista Mateja Lahovnika, ki je sodelovala že pri pripravi prvega svežnja - do četrtka predale poročilo s predlogi. Na tej podlagi bo svetovalna skupina pripravila predlog smernic za drugi paket, ki bo šel nato v usklajevanje. "Cilj je jasno postavljen: drugi paket mora biti uveljavljen do konca tega meseca," je na današnji novinarski konferenci poudaril Kacin.

Vlada je s pripravo drugega protikoronskega svežnja, ki bo šel z ukrepi v smeri zagotavljanja likvidnosti v slovenskem gospodarstvu, začela na petkovi seji. Preučila bo tudi predloge in pripombe, prejete ob obravnavi prvega paketa, in jih bo poskušala zajeti v tem, drugem zakonskem predlogu.

Vlada se je priprave novega paketa lotila dan po sprejetju prvega v DZ. Kot so za STA v petek pojasnili v vladnem uradu za komuniciranje, so pripravili časovnico sprejemanja svežnja, pri oblikovanju katerega želijo delati z nekoliko manj naglice kot pri prvem paketu, ko se je vladi mudilo s pripravo najnujnejših ukrepov. Pri tem bodo po napovedih sodelovali z različnimi deležniki, tudi opozicijo in sindikati.

Kacin je v petek pojasnil, da vlada preučuje predloge dopolnil različnih poslanskih skupin, vloženih k že sprejetemu mega zakonu, ki niso bili sprejeti, ker se je s potrditvijo zakona mudilo. "Te stvari želimo presejati, uskladiti, pripraviti za drugi paket," je poudaril.

Hkrati ministrska ekipa po Kacinovih besedah preučuje možne ukrepe za povečanje likvidnosti gospodarstva. Prav ta dva sklopa, torej nesprejeti predlogi dopolnil in ukrepi za povečanje likvidnosti, bosta "bistvo drugega svežnja".
