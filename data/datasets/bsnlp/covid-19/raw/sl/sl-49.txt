sl-49
sl
2020-02-06
http://www.fromtheweb.eu
Zaradi koronavirusa že skoraj 500 smrtnih žrtev,  znanstveniki s prebojem v razvoju cepiva

Med 65 žrtvami, ki so umrle zaradi novega koronavirusa, ki povzroča nenavadno obliko pljučnice, jih je 49 umrlo v Wuhanu, epicentru izbruha. V zadnjem dnevu so sicer na novo potrdili več kot 3000 okužb. Doslej so okužbe potrdili v še okoli 25 državah ter po eno smrtno žrtev na Filipinih in Hongkongu. Japonske oblasti so danes potrdile deset novih okužb pri potnikih ladje za križarjenje, ki je obstala pred obalo Japonske. Ladja s 3711 ljudmi na krovu je v karanteni, trenutno pa še pregledujejo preostale potnike. Na ladji bodo v izolaciji ostali 14 dni.

Tri okužbe so potrdili tudi na ladji za križarjenje, ki je trenutno v pristanišču v Hongkongu, kamor je prispela potem, ko so vplutje zavrnile tajvanske oblasti. Tri osebe so prepeljali na zdravljenje, več kot 20 članov posadke, ki so kazali simptome okužbe, pa pregledujejo. Medtem se še vedno nadaljujejo evakuacije tujih državljanov iz Wuhana. Iz Kitajske proti ZDA je na dveh letalih 300 Američanov, ki so jih pred tem pregledali. Že pred tem se je prejšnji teden v domovino vrnilo 195 Američanov, načrtujejo pa še en let. Letali je v Kitajsko poslala tudi Brazilija, ki namerava v domovino prepeljati svoje državljane.

Kitajska si sicer pospešeno prizadeva zajeziti širjenje okužbe. V vse več mestih veljajo dodatne omejitve in prepovedi. Največ mest v izolaciji je v provinci Hubei, kjer je več deset milijonov ljudi že skoraj dva tedna odrezanih od sveta. V zadnjih dneh so se izolaciji oz. omejitvam javnega prometa pridružila še druga mesta, med drugim v vzhodni provinci Zhejiang in severovzhodni provinci Heilongjiang.

Britanci z velikim prebojem v razvoju cepiva

Britanskim znanstvenikom je uspel velik preboj v razvoju cepiva proti novemu koronavirusu, ki je izbruhnil na Kitajskem. Eno od faz razvoja cepiva so skrajšali z dveh do treh let, kolikor traja običajno, na 14 dni. Kmalu bodo začeli cepivo testirati živalih, poleti pa še na ljudeh, je povedal vodja raziskav Robin Shattock . »Konvencionalni pristopi ponavadi zahtevajo dve do tri leta, da zdravilo sploh pride do klinične faze,« je povedal Shattock z britanske univerze Imperial College London. To je njim uspelo v samo 14 dneh, je dodal.

Do začetka prihodnjega tedna bodo začeli cepivo testirati na živalih. Naslednja faza pa bo prehod z zgodnjega testiranja na živalih na prve študije na ljudeh. »Mislim, da bi nam ob ustreznem financiranju to uspelo v nekaj mesecih,« je povedal znanstvenik po poročanju britanske televizije Sky News.

Cepivo bo sicer prepozno za trenutni izbruh novega koronavirusa, ki je zahteval že skoraj 500 smrtnih žrtev. Bo pa cepivo pomembno v primeru novega vala okužb. Po besedah znanstvenika prav tako ne bo prepozno, če bo izbruh prerasel v pandemijo. Cepivo proti koronavirusu sicer razvijajo znanstveniki na Kitajskem, v ZDA, Avstraliji in Evropi, ki sodelujejo med seboj, da bi pospešili postopek.
