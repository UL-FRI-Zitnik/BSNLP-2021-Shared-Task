sl-137
sl
2020-07-27
http://www.fromtheweb.eu
Hrvati predstavili mobilno aplikacijo Stop covid-19

Na hrvaškem ministrstvu za zdravstvo so danes predstavili mobilno aplikacijo Stop covid-19, s katero bo mogoče spremljati kontakte okuženih z novim koronavirusom. Uporaba aplikacije je prostovoljna, uporablja pa zgolj začasne in anonimne podatke, je poudaril hrvaški minister za zdravstvo Vili Beroš na novinarski konferenci v Zagrebu.

Beroš je pojasnil, da je z aplikacijo Stop covid-19 možno zaznati kontakte uporabnikov s pomočjo tehnologije bluetooth. Oseba, ki je okužena z novim koronavirusom, bo s pomočjo aplikacije o svoji okužbi lahko obvestila druge uporabnike, ki so imele v času medsebojnega kontakta vključeno to aplikacijo.

“Nobena možnost zasledovanja mobitelov ni vključena v aplikacijo. Ni geolokacije, obstaja največja možna zaščita osebnih podatkov,” je dodal Beroš. Poudaril je, da so aplikacijo pripravili v skladu s priporočili Evropske komisije.

Kot je navedel, je aplikacija eno od orodij, ki lahko pomaga predvsem, ko prihaja do zbiranja večjega števila uporabnikov aplikacije na nekem mestu, v primeru, ko se pojavlja tudi večje število okuženih. Na ta način bo aplikacija lahko občutno olajšala prizadevanja epidemiologov, je dejal.

Predsednik uprave državnega informacijskega podjetja APIS, ki je pripravilo aplikacijo, Saša Bilić je pojasnil, da prenosni telefoni z aplikacijo Stop covid-19 pri medsebojni komunikaciji izmenjujejo samo ključe, ne pa tudi osebnih podatkov. Izpostavlja, da nobena tretja stran ne more vedeti za komunikacijo dveh uporabnikov aplikacije.

“Če bo nekdo izmed uporabnikov aplikacije zbolel, bo lahko prostovoljno odločil, ali bo obvestil ostale uporabnike, ki bodo potem dobili informacijo, da so v določnem obdobju bili v kontaktu z okuženo osebo,” je dejal Bilić. Da bi se izognili zlorabam, je možnost obveščanja mogoče aktivirati samo ob vpisovanju kode, ki jo bo okužena oseba dobila od svojega zdravnika ali epidemiologa, s katerim se bo posvetovala.

Epidemiolog iz hrvaškega zavoda za javno zdravstvo (HZJZ) Tomislav Benjak je povedal, da bodo kontakti okuženega človeka dobili sporočila o tem, ali je nevarnost okužbe velika, srednja ali majhna. To bo odvisno od razdalje in časa, ko je bil nekdo v bližini okužene osebe. Visoko tveganje je, če je šlo za razdaljo dveh metrov najmanj 15 minut v 48 urah. Aplikacija bo ponudila tudi navodila, kako naj stiki okuženih ravnajo v tem primeru, je dodal.

Na novinarsko vprašanje, kako bodo spodbudili državljane, da uporabljajo aplikacijo, je Beroš odgovoril, da računajo na zavest ljudi, ki z odgovornim obnašanjem pazijo nase in na druge. Povedal je, da namen hrvaških oblasti ni, da bi silili ljudi v uporabo aplikacije ali jih kaznovali, če aplikacije ne uporabljajo, temveč, da bi z izobraževanjem okrepili občutljivost ljudi na nevarnosti okužb. Omenil je, da bodo morda obravnavali tudi nek drug model aplikacije, če se bodo okoliščine epidemije na Hrvaškem spremenile.
