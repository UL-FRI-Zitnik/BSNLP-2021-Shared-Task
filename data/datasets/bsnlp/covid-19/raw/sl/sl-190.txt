sl-190
sl
2020-10-13
http://www.fromtheweb.eu
Covid-19 vzpodbudil zanimanje za preprečitev gripe

Zaradi zdravstvene situacije se bo cepljenje proti sezonski gripi leto začelo nekoliko prej.

Ljubljana - Povsem drugačna zdravstvena situacija doma in po svetu je cepljenje proti sezonski gripi premaknila na nekoliko zgodnejše obdobje, kot je bilo to običajno v preteklih letih. V Sloveniji se bo predvidoma začela čez teden dni, 19. oktobra.

Pristojni izpostavljajo, da je cepljenje letos v luči novega koronavirusa bolj pomembno kot kadar koli prej in pozivajo k cepljenju, predvsem to velja za ranljive skupine. S tem čimer želijo preprečiti, da bi ob hkratnih zapletih zaradi gripe, zaradi katere se vsako zimo v bolnišnicah zdravi veliko ljudi, in ponovnem naraščanju števila obolenj za covidom-19 zaradi prezasedenosti odpovedal zdravstveni sistem.

Da bi državljane vzpodbudili k cepljenju, je v predlogu petega paketa ukrepov za blažitev posledic zaradi koronavirusa določilo, da je iz sredstev državnega proračuna zagotovljeno tudi financiranje prostovoljnega cepljenja proti sezonski gripi.

Kako natančno naj bi to potekalo, v zakonu ni opredeljeno, je pa že minister za zdravje Tomaž Gantar pred dnevi na twitterju napovedal brezplačno cepljenje proti gripi za vse prebivalce z argumentom, da »sočasna okužba pri okuženem s koronavirusom precej poveča tveganje za zaplete in smrt, zato je posebno za starejše in druge ranljive skupine zaščita pred gripo zelo pomembna«.

Več zanimanja kot minula leta

Bodo pa do brezplačnega odmerka cepiva upravičeni tudi otroci, stari od šest do 23 mesecev. Medtem ko je za vse starejše od 65 let, kronične bolnike, nosečnice in posameznike, ki jih gripa najbolj ogroža, cepljenje proti gripi že zdaj brezplačno.

Cepljenje proti gripi za otroke, mlajše od dveh let, priporočajo, ker pri njih obstaja večje tveganje za zaplete in posledično bolnišnično zdravljenje. Zapleti vključujejo pljučnico, dehidracijo, encefalopatijo, vnetje srednjega ušesa, lahko pa gripa pri otroku privede tudi do poslabšanja že prej obstoječih kroničnih bolezni, kot so srčna obolenja in astma.

Nekatere občine so se že odločile, da bodo za svoje prebivalce pokrile strošek odmerka (14 evrov), prav tako so se za (so)financiranje odločila nekatera podjetja, saj je stroške bolniške odsotnosti za delodajalca lahko veliko breme.

NIJZ je za letošnjo sezono naročil 270.000 odmerkov cepiva proti gripi. Gre za enako cepivo kot v pretekli sezoni - štirivalentno cepivo francoskega proizvajalca. Po preliminarnih podatkih se je v prejšnji sezoni v Sloveniji proti gripi cepilo 142.842 ljudi, od tega 51.030 kroničnih bolnikov, 716 nosečnic in 7595 zdravstvenih delavcev.

Po izkušnjah NIJZ in zdravstvenih delavcev je letos povpraševanja po cepivu za gripo precej več kot minula leta.
