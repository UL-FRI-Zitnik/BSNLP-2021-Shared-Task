sl-152
sl
2020-04-01
http://www.fromtheweb.eu
Črnogleda napoved: Čez nekaj dni bo po svetu že milijon okuženih s koronavirusom! V Italiji medtem covid-19 terjal še 727 življenj, skupaj 13.155 smrtnih žrtev.

V Italiji je za novo koronavirusno boleznijo 19 od torka umrlo še 727 ljudi, s čimer je skupno število smrtnih žrtev naraslo na 13.155. Naraščanje števila okuženih se medtem umirja.

V zadnjem dnevu se je število trenutno okuženih povzpelo za 2937 na 80.572 primerov, je sporočila italijanska civilna zaščita. Gre za nekaj manj kot štiriodstotno povišanje.

Upoštevaje tako umrle kot ozdravljene – slednjih je nekaj manj kot 17.000 – so v Italiji doslej okužbo potrdili pri skupno 110.574 ljudeh.

Oblasti izpostavljajo, da se naraščanje števila novih okužb stabilizira. Kot piše nemška tiskovna agencija dpa, tudi pritisk na bolnišnice pojenja.

Lombardija, ki jo je covid-19 med vsemi italijanskimi deželami najhuje prizadel, je še pred tem danes potrdila umirjanje širjenja okužb. “Krivulja epidemije se je stabilizirala. Število novih okužb ne narašča več,” je prek Facebooka sporočil predsednik Lombardije Attilio Fontana.

Upa, da bo število na novo okuženih kmalu začelo upadati. Pri tem pa je kot bistvenega pomena izpostavil nadaljnjo prepoved izhodov.

Število smrti na severu Italije se je sicer v prvih treh tednih marca v primerjavi s povprečjem v primerljivem obdobju v letih od 2015 do 2019 več kot podvojilo, je danes objavil italijanski statistični urad Istat.

V Bergamu, lombardijskem središču epidemije, se je število smrti celo početverilo. Medtem ko je v preteklih letih v tem obdobju umrlo v povprečju 91 ljudi, je letos njihovo število naraslo na 398, poroča italijanska tiskovna agencija Ansa.

Istat je do ugotovitev prišel na podlagi analize smrtnih primerov v 1084 italijanskih občinah. Raziskavo namerava urad postopno razširiti še na druge občine.

Podobnih izračunov se je lotila tudi francoska tiskovna agencija AFP, ki je pod drobnogled vzela Lombardijo. Na podlagi podatkov Istata je ugotovila, da je ta dežela s približno desetimi milijoni prebivalcev leta 2018 v povprečju zabeležila 8300 smrti na mesec. Letošnjega marca pa je tam samo za covidom-19 umrlo 7176 ljudi.

Črnoglede pa so tudi napovedi okužb po svetu; že čez nekaj dni naj bi bilo z novim koronavirusom okuženih že milijon ljudi po različnih državah.
