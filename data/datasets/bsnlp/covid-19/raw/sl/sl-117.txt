sl-117
sl
2020-07-03
http://www.fromtheweb.eu
Adria Tour novo žarišče bolezni covid-19, med okuženimi tudi Novak Đoković

Borna Ćorić (v beli majici levo), Grigor Dimitrov (v beli majici in s kapo) in Novak Đoković (v modri majici) med fotografiranjem, ko je bil Dimitrov že okužen.

Serija dobrodelnih teniških turnirjev, ki jih organizira vodilni teniški igralec na lestvici ATP Srb Novak Đoković , se je začela 12. junija v Beogradu. Minuli konec tedna je bil na sporedu turnir v Zadru, postanek v Črni gori je bil odpovedan že pred časom, slediti pa bi morala še obiska Banjaluke in Sarajeva, vendar je po prvih pozitivnih testih nadaljevanje tekmovanja pod vprašajem. Zmagovalec beograjskega turnirja je bil Avstrijec Dominic Thiem , na poti do zmage je bil tedaj boljši tudi od Bolgara Grigorja Dimitrova . Medtem ko je Thiem zadrski turnir preskočil in odpotoval v Nico, je Dimitrov v soboto na Hrvaškem izgubil proti Hrvatu Borni Ćoriću ter zaradi izčrpanosti in slabega počutja odpovedal nadaljnje nastope na turneji. Dan pozneje pa je odjeknilo – Dimitrov pozitiven na testu na novi koronavirus. Sledila je odpoved finala zadrskega turnirja, na testiranje so odpeljali tudi več ljudi, ki so bili v stikih z Bolgarom.

Đoković sprva odklonil test

Pozitiven izid testiranja je v ponedeljek prek instagrama potrdil edini tekmec Dimitrova v Zadru Borna Ćorić. »Pozdrav vsem, želim vas obvestiti, da sem pozitiven na covid-19,« je zapisal. »Prosim vse, ki so bili v stiku z menoj v zadnjih nekaj dneh, da se testirajo. Zelo mi je žal, če sem komu povzročil težave. Počutim se dobro in nimam simptomov. Pazite se. Vsem pošiljam veliko ljubezni!«

Organizatorji turnirja so ob tem sporočili, da sta okužena še kondicijski trener Novaka Đokovića Marco Panichi in trener Dimitrova Christian Groh . Avstrijec Thiem, ki je v nedeljo zmagal na turnirju v Nici, je še pred razkritjem Bolgarove okužbe povedal, da je bil njegov test na novi koronavirus negativen. Tudi Rus Aleksander Zverev je bil na testu negativen, a gre vseeno za 14 dni v samoizolacijo. Za dodatno razburjenje pa je poskrbela odločitev Novaka Đokovića, ki je testiranje odklonil in se odpravil v Beograd. Odločitev je obrazložil s trditvijo, da ne on ne člani njegovega strokovnega tabora ne kažejo simptomov. Po potrjeni okužbi njegovega trenerja si je Đoković v ponedeljek premislil in se v Beogradu testiral. Srbski teniški as je danes sporočil, da je bil izid testa pozitiven. Okužena pa je tudi njegova soproga Jelena Đoković .

Đoković je bil med turnejo deležen številnih kritik zaradi polnih tribun in pomanjkljivega spoštovanja higienskih smernic za preprečevanje širjenja novega koronavirusa. Med drugim se je na twitterju pojavil posnetek z nočne zabave v Beogradu, ki so jo poleg Đokovića obiskali še Thiem, Dimitrov, Goran Ivanišević in Zverev. Veliko je bilo poplesavanja, med drugim zgoraj brez z vrtenjem majic. O družbeni distanci ni bilo ne duha ne sluha. Prisoten je bil tudi nekdanji center Olimpije in trenutni košarkar Partizana Nikola Janković , ki je bil tedaj že okužen.

Izbruh bolezni v Zadru bi lahko dosegel tudi hrvaški politični vrh. Med obiskovalci turnirja je bil namreč hrvaški premier Andrej Plenković . Hrvaška vlada je medtem sporočila, da je bil premier na prizorišču vsega 30 do 45 minut, ko je Bolgar že zapustil Hrvaško. Srečal se je z Đokovićem, Ivaniševićem in Marinom Čilićem . Slednja sta bila na testu negativna, tudi sicer pa je njihovo srečanje trajalo največ tri minute. »Ni bilo rokovanja niti bližjega stika,« so v ponedeljek sporočili iz hrvaške vlade, a dodali: »Čeprav ni bil v stiku z okuženimi, se bo Andrej Plenković danes testiral.« Rezultat je bil negativen. V samoizolaciji sta načelnik zadrske županije Božidar Longin in zadrski župan Branko Dukić , prav tako košarkar KK Zadar Karlo Uljarević in njegovi soigralci. Pozitiven pa je bil petletni otrok, ki je bil v stiku s tekmovalci na turnirju.

Včeraj smo izvedeli še, da je turnir obiskal tudi mariborski župan Saša Arsenovič . Z mariborske občine so nam sporočili, da ni bil v stiku z igralci in organizatorji, preventivno pa se namerava testirati v sredo, ko se vrne z dopusta. »Če bo test negativen oziroma se njegovo počutje ne bo poslabšalo, se namerava vrniti na delo,« so nam še sporočili z občine.

Testiranje in samoizolacija celo v Karlovcu

Hrvaški notranji minister Davor Božinović je že v nedeljo napovedal oblikovanje ekipe desetih strokovnjakov z nalogo odkriti vse, ki so bili v stiku z okuženim Bolgarom. Dela ne bo malo, saj je Dimitrov v Zadru prebival več dni, ob tem pa igral košarko z drugimi igralci in se družil z občani. Med drugim se je, ko je bil že okužen, v spremstvu Novaka Đokovića in preostalih tekmovalcev v Zadru fotografiral z veliko skupino otrok.

Sum širjenja bolezni se je razširil tudi do Karlovca, ki je okoli 20 kilometrov od slovenske meje. V ponedeljek zjutraj so tam namreč testirali deset otrok in šest odraslih iz teniškega kluba Karlovac, ki so se v petek vrnili s turnirja v Zadru. Vsem je bila, ne glede na izid testov, izrečena 14-dnevna samoizolacija. Teniški klub je bil prvo žarišče v Karlovcu že med prvim valom bolezni. Hrvaški epidemiologi so v ponedeljek sicer zagotavljali, da je stanje v teniškem klubu Karlovac pod nadzorom.

Po izbruhu so se pojavljala tudi vprašanja, če se je Hrvaška prehitro odprla in če niso prekmalu sprostili omejitev za javne dogodke, a je notranji minister Božinović pojasnil, da omenjene bojazni za ta primer niso relevantne, saj da je virus prišel iz vrst tekmovalcev in ne gledalcev. »To je nova faza, v kateri se moramo naučiti živeti in učiti iz dneva v dan,« je še povedal hrvaški notranji minister.
