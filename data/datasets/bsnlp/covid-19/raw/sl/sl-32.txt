sl-32
sl
2020-03-15
http://www.fromtheweb.eu
Med ZDA in Nemčijo se je vnel boj za pravice za cepivo proti Covid-19

Medtem ko vse več držav v poskusu upočasnitve širjenja virusa korone Covid-19 uvaja vse strožje ukrepe za državljane in raziskovalci mrzlično iščejo cepivo, se je med ZDA in Nemčijo vnela vojna za pravice do tovrstnega cepiva. Ameriški predsednik Donald Trump naj bi podjetju v nemškem Tübingenu CureVac namreč ponudil obsežna finančna sredstva, če bi pravice do uporabe cepiva preneslo v ZDA.

Sredi boja z novim virusom korone Covid-19 se očitno bije tudi bitka za to, kdo bo lastnik pravice do izdelave cepiva. Podjetje CureVac, ki ga je leta 2000 ustanovil takrat še doktorski študent s tega področja Ingmar Hoerr, skupaj z zveznim Paul-Ehrlich inštitutom za cepiva in zdravila intenzivno dela na cepivu proti virusu korone Covid-19. Predsednik Trump pa naj bi, kot je poročal časopis Welt am Sontag podjetju zdaj ponudil visoka finančna sredstva, da bi si ZDA pridobile izključne pravice do cepiva. Nemška vlada naj bi skušala to preprečiti in je po poročanju časnika zato vstopila v intenzivne pogovore s podjetjem. Koliko sredstev je podjetju ponudila, v časniku ne razkrivajo, prav tako podjetje za časnik ni želelo komentirati dogajanja.

Neki predstavnik nemškega ministrstva za zdravje je za časnik izjavil, „da je nemška vlada zelo zainteresirana za to, da bi cepiva in zdravila proti novemu virusu korone Covid-19, razvijali tudi v Nemčiji in Evropi“. Nemška vlada naj bi zato skušala s finančnimi sredstvi podjetje CureVac zadržati v državi. Američani naj bi namreč skušali pravico do cepiva zagotoviti ekskluzivno za lastne potrebe, je po poročanju časnika še dejal njihov vir na ministrstvu za zdravje. Uradnih komentarjev in potrditev dogajanja do tega trenutka iz Berlina ali podjetja CureVac še ni.
