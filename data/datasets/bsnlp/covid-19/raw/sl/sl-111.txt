sl-111
sl
2020-05-29
http://www.fromtheweb.eu
V Grčijo od 15. junija brez karantene tudi turisti iz Slovenije, na obeh letališčih napovedano naključno preverjanje s COVID – 19 testi

Grške oblasti so danes objavile seznam 29 držav, s katerimi bodo 15. junija odprle meje za turistične obiske, so sporočili z grškega veleposlaništva v Sloveniji. Državljanom in stalnim prebivalcem teh držav ob prihodu v Grčijo ne bo treba v karanteno. Na seznamu je tudi Slovenija. Vstopni točki sta letališči v Atenah in v Solunu, ki bo ponovno odprto v začetku junija, pa so sporočili z ministrstva za zunanje zadeve.

Potnike iz teh držav, na katerem so med drugim še Nemčija, Avstrija, Hrvaška, Kitajska in Japonska, bodo sicer naključno testirali, so dodali na grškem veleposlaništvu v Ljubljani. To potrjujejo tudi na zunanjem ministrstvu, kjer sporočajo: "T o ne pomeni povsem prostega vstopa. Napovedano je naključno preverjanje s COVID – 19 testi na obeh letališčih. Na podlagi testov lahko pride do spremembe statusa posamezne države".

Na seznamu ni Velike Britanije, ki je poleg Nemčije najpomembnejša za grški turizem. 1. julija bodo Atene znova preučile epidemiološko stanje še v drugih državah in jih dodale na seznam, če bodo imele ustrezno epidemiološko sliko, poroča nemška tiskovna agencija dpa.

Seznam držav

Poleg Slovenije so na seznamu še : Albanija, Avstralija, Avstrija, Severna Makedonija, Bolgarija, Nemčija, Danska, Švica, Estonija, Japonska, Izrael, Kitajska, Hrvaška, Ciper, Latvija, Libanon, Litva, Malta, Črna Gora, Romunija, Nova Zelandija, Norveška, Južna Koreja, Madžarska, Srbija, Slovaška, Češka in Finska.

S tem je Slovenija v Grčiji in na Cipru unilateralno razvrščena v najvišji razred varnih držav.

Prepoved potovanj na Ciper preneha veljati 9. junija 2020.

Državljanom članic EU in schengenskih držav, ki priletijo na atensko letališče, že od 1. junija ne bo treba v karanteno. To med drugim velja za potovanja in poslovne obiske, so pojasnili na veleposlaništvu.
