sl-174
sl
2020-10-16
http://www.fromtheweb.eu
Srhljiva covid 19 napoved za Slovenijo: do konca novembra mrtvih že okoli 500

VSAK DAN SEDEM MRTVIH

Vrhunec obremenitve zdravstva bo po napovedi modela v začetku novembra.

Predsednik vlade Janez Janša napoveduje, da glede covid 19 v prihodnjih dneh lahko pričakujemo še kakšen rekord . Nič bolj optimistična ni napoved Žige Zaplotnika iz Fakultete za matematiko in fiziko, Univerze v Ljubljani, ki je tudi član Covid-19 Sledilnika in ki jo pojasnjujejo Mladi zdravniki Slovenije.

Vsak dan naj bi v povprečju umrlo sedem okuženih

Po optimističnih napovedih bo na vrhuncu epidemije hospitalizacijo na splošnih oddelkih potrebovalo približno od 400 do 500 pacientov s covid 19, približno od 80 do100 pa hospitalizacijo na intenzivni enoti. Do konca novembra, tako kaže model, bo skupno število umrlih približno 500. Danes je ta številka 180 (v zadnjih 24 urah se je številka povečala za štiri), kar pomeni, da bo po našem izračunu v mesecu in pol umrlo še okoli 320 ljudi ali v povprečju skoraj sedem na dan.

Vrhunec obremenitve zdravstva bo po tem modelu v začetku novembra, pišejo Mladi zdravniki Slovenije.

Kakšne predpostavke so bile uporabljene

Model predpostavlja, da bo polovica zaposlenih Slovencev delala od doma, študij na daljavo od 15. oktobra naprej in šolanje na daljavo za srednje šole in zadnjo triado osnovnih šol od 19. oktobra dalje. V izračunu je upoštevano tudi, da bomo predvidoma imeli trikrat manj stikov, povezanih z opravki in zasebnim življenjem, kot danes, strokovnjak pa je upošteval tudi dejstvo, da je v drugem valu hospitaliziran manjši delež obolelih, kot v prvem valu.

»Te številke kažejo, da bo ta val približno štirikrat hujši od prvega. Zaradi eksponentne funkcije in mnogih (tudi neznanih) dejavnikov, ki vplivajo na širjenje okužbe, so možne precejšnje napake, kar lahko pomeni tudi dvakrat višje številke od zgoraj navedenih,« so jasni mladi zdravniki, ki čez palec preračunajo, da se moramo pripraviti na številke iz zgornje meje:

800 hospitaliziranih na splošnih oddelkih in 160 na intenzivnih enotah.
