sl-119
sl
2020-05-21
http://www.fromtheweb.eu
Zdravili proti malariji bodo po vsem svetu testirali še za covid-19

40.000 zdravstvenih delavcev bo tri mesece jemalo hidroksiklorokin, klorokin ali placebo.

Hidroksiklorokin je za zdaj dokazano koristen samo proti malariji, revmatskemu artritisu in lupusu. Donald Trump ga razglaša tudi za uspešnega proti koronavirusu, a to bo šele predmet obširne raziskave.

Da bi ugotovili, ali dve zdravili proti malariji, od katerih eno že nekaj časa kot preventivo proti koronavirusu jemlje ameriški predsednik Donald Trump in s tem ob živce spravlja strokovnjake, res na kakršenkoli način vplivata na možnost okužbe z virusom sars-cov-19, so Britanci začeli obsežno testiranje na vseh koncih sveta, poroča danes BBC .

V testiranje bo vključenih okrog štirideset tisoč zdravstvenih delavcev po Evropi, Afriki, Aziji in Južni Ameriki, ki so izpostavljeni temu virusu, vendar niso okuženi. Prostovoljci bodo tri mesece jemali hidroksiklorokin ali placebo ali pa klorokin ali placebo, nihče ne bo vedel, ali jemlje pravo zdravilo ali placebo.

Sta zdravili koristni ali škodljivi?

V Veliki Britaniji so test začeli v univerzitetnih bolnišnicah Brighton in Sussex in v bolnišnici John Radclife v Oxfordu, nadaljevali ga bodo še v triindvajsetih drugih zdravstvenih ustanovah. Prav tako so začeli testirati drugod po svetu, rezultate pa naj bi dobili do konca leta. Raziskovalci pričakujejo predvsem odgovor na vprašanje, ali obe zdravili za malarijo res lahko zaščitita tudi pred okužbo s koronavirusom ali pa sta celo škodljivi, kot to opozarjajo nekateri strokovnjaki.

18. maja je Trump javnosti sporočil, da preventivno redno jemlje hidroksiklorokin, zdavstveni strokovnjaki so to sprejeli z ogorčenjem. FOTO: Leah Millis/Reuters

»Za zdaj res še ne vemo, ali sta ti zdravili dobrodejni v boju proti koronavirusu ali škodljivi in tako obsežen test bo prinesel najbolj zanesljive odgovore,« pravi eden od vodij raziskave, profesor Nicholas White z oxfordske univerze. Profesor Martin Liewelyn z medicinske šole Brighton in Sussex pa opozarja, da bo na učinkovito cepivo proti koronavirusu verjetno treba čakati še kar nekaj časa in da bi bilo v vmesnem času zelo koristno, če bi ugotovili, da ti dve zdravili proti malariji delujeta tudi proti covidu-19.

WHO svari pred nevarnostmi samozdravljenja

Obe zdravili znižujeta vročino in preprečujeta vnetja. Uporabljata se tako za preprečevanje kot tudi za zdravljenje malarije, hidroksiklorokin, ki uravnava imunski odziv človeškega telesa, pa tudi za zdravljenje revmatskega artritisa in lupusa, vnetne bolezni, ki jo povzroča pretirano odziven imunski sistem.

Potem ko je predsednik Trump kot dobrodejno omenil zdravilo hidroksiklorokin in ga celo začel jemati, je ameriški urad za hrano in zdravila posvaril pred samozdravljenjem s tem zdravilom zunaj bolnišnic. Tudi Svetovna zdravstvena organizacija svari pred jemanjem tega zdravila na lastno pest, saj lahko po njihovih trditvah povzroči resno škodo, predvsem srčno aritmijo.
