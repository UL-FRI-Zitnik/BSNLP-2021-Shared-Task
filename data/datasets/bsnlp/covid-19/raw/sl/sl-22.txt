sl-22
sl
2020-12-07
http://www.fromtheweb.eu
Nemci pripravili načrte za množično cepljenje proti covidu-19

Po poročanju časnika Welt am Sonntag so ministri za zdravje 16 zveznih dežel pripravili načrte za vzpostavitev enega do dveh centrov za cepljenje na administrativno enoto, pa tudi angažiranje mobilnih ekip. Samo v prestolnici Berlin naj bi vzpostavili šest centrov, poroča nemški portal Deutsche Welle (DW), ki povzema poročanje omenjenega časnika. Razmišljajo, da bi centre vzpostavili tudi v razstaviščih, ki od začetka pandemije večinoma niso v uporabi.

Evropska komisija je že podpisala dogovor s podjetjema BioNTech in Pfizer za zagotovitev 300 milijonov odmerkov cepiva proti covidu-19. Cepljenje v Nemčiji naj bi začeli izvajati v prvih treh mesecih leta 2021, navaja DW.

Vlada je medtem deležna kritik, ker še nima načrtov za prevoz cepiva.

Inštitut Paula Ehrlicha, ki bo odgovoren za sproščanje serij cepiv, sicer ocenjuje, da so dobro pripravljeni. Inštitut je v stikih z več razvijalci cepiv in zaposluje nove ljudi. Predsednik inštituta Klaus Cichutek je za Welt am Sonntag dejal, da to pomeni, da bodo odmerke cepiva lahko hitro razdelili, ko bodo na voljo.

Nemške zdravstvene oblasti upajo, da bodo lahko hitro začele izvajati program množičnega cepljenja, potem ko sta ameriški farmacevtski velikan Pfizer in nemško biotehnološko podjetje BioNTech nedavno sporočila, da se je njuno cepivo v tretji fazi kliničnih testiranj izkazalo za 90-odstotno učinkovito.

Wolfgang Albeck , vodja specializiranega podjetja za logistiko farmacevtskih izdelkov Trans-o-flex, pa je za Welt am Sonntag opozoril, da so oblasti povsem zanemarile zahteve specialistov za logistiko. Za nemškega ministra za zdravje Jensa Spahna je dejal, da se mu zdi, da se s tem pomembnim vprašanjem ne želi ukvarjati.

Cepivo, ki ga razvijata BioNTech in Pfizer, pomeni namreč še poseben izziv za logistične mreže, ker ga morajo hraniti na temperaturi minus 70 stopinj Celzija, navaja DW.

Globalno cepljenje bo velikanski izziv

Vodilni virologi izpostavljajo pomen dobrega načrtovanja programa cepljenja, saj bi cepljenje vseh prebivalcev Nemčije lahko trajalo do leta 2022.

Logistično podjetje Kühne + Nagel je s svetovalnim podjetjem Accenture izračunalo, da bo globalno cepljenje velikanski izziv, saj bo za dva odmerka cepiva na osebo potrebno zagotoviti 15 milijard odmerkov cepiva v nekaj tednih, če bi želeli cepiti 75 odstotkov prebivalcev. Več kot polovico cepiva bi morali transportirati z letali, ostalo pa po kopnem. Z letali bi morali prevažati 65.000 ton cepiva, kar pomeni 700 polnih letal Boeing 747.

Nemška kanclerka Angela Merkel se bo sicer danes preko video konference z voditelji 16 zveznih dežel pogovarjala o uvedbi morebitnih novih ukrepov za zajezitev širjenja okužb z novim koronavirusom. Osnutek, ki ga je videlo več medijev, naj bi predvidel, da prebivalci Nemčije do božiča močno omejijo druženje izven gospodinjstev ter obvezno nošenje mask v šolah, še poroča DW.
