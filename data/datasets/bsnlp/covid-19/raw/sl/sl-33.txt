sl-33
sl
2020-06-06
http://www.fromtheweb.eu
Trump: ZDA imajo dva milijona doz cepiva proti koronavirusu

V članku spremljamo vse relevantne podatke o bolezni covid-19.

8.05 Trump tokrat o bojda že pripravljenem cepivu proti koronavirusu

Včerajšnja novica je bila, da se je zdravilo predsednika ZDA Donalda Trumpa proti koronavirusu izkazalo za neučinkovito , današnja, da imajo ZDA po njegovih besedah že dva milijona doz cepiva proti koronavirusu. To je naznanil včeraj, sodeč po njem čakajo le še na potrditev zdravstvenih oblasti, da so cepiva varna in učinkovita, preden jih bodo začeli uporabljati. Ministrstvo za zdravje ZDA se na Trumpovo napoved ni odzvalo.

»Ogromno smo napredovali. Pripravljeni smo iti naprej, kar zadeva transport in logistiko. Imamo več kot dva milijona pripravljenih cepiv, če se potrdi varnost,« je izjavil Trump. Ministrstvo za zdravje ZDA ni imelo komentarja in je novinarje napotilo na Belo hišo, ta pa nazaj na ministrstvo. Direktor ameriškega nacionalnega inštituta za zdravje Anthony Fauci je na poizvedovanja odgovoril, da ni slišal, da bi Trump to povedal.

Trump je povedal tudi, da znanstveniki sedaj povsem razumejo bolezen covid-19. Tudi to je za številne presenetljivo, vključno s Faucijem, ki je še dan prej dejal, da še vedno docela ne razumejo med drugim odziva imunskega sistema na okužbo. Dejal je tudi, da ne vedo, kako dolgo časa bo cepivo, ko ga enkrat odkrijejo, sploh učinkovito proti covidu-19.

6.00 Logar gosti italijanskega zunanjega ministra

Zunanji minister Anže Logar bo danes gostil svojega italijanskega kolega Luigija Di Maia . Osrednja tema pogovorov naj bi bilo sproščanje ukrepov pri prestopanju meje med državama. Italijanskega ministra bo danes sprejel tudi predsednik republike Borut Pahor .

Po napovednih MZZ bosta ministra izmenjala stališča o aktivnostih EU za izhod iz gospodarske in družbene krize zaradi pandemije koronavirusa. Ministra se bosta pogovarjala tudi o dvostranskem sodelovanju in nekaterih drugih aktualnih evropskih temah, kot so migracije in razmere v državah Zahodnega Balkana.

Gre za prvo srečanje obeh zunanjih ministrov v živo. V obdobju po imenovanju nove vlade v Sloveniji sta sicer že opravila več pogovorov preko videopovezave.
