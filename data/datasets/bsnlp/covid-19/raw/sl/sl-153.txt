sl-153
sl
2020-03-19
http://www.fromtheweb.eu
Tudi ZD Idrija od danes vstopna ambulanta za Covid-19

Nekaj zaščitne opreme imajo, še nekaj jo pričakujejo. Ali jo bo dovolj, ne morejo oceniti, ker se razmere hitro spreminjajo.

Idrija – Občani Idrije in Cerknega so ob sumu na okužbo s koronavirusom doslej morali na odvzem brisa v Tolmin ali Šempeter, ker pa na ministrstvu za zdravje v drugi fazi širjenja okužbe pričakujejo večji priliv težje obolelih pacientov, so prejšnje vstopne točke za obravnavo in odvzem brisov spremenili v vstopne ambulante za Covid-19. Tako je kot vstopna ambulanta danes začel delovati tudi Zdravstveni dom (ZD) Idrija .

Vstopna ambulanta, kot so zapisali na spletni strani občinske uprave, deluje v prostorih Centra za krepitev zdravja v stavbi obnovljenega starega zdravstvenega doma. Pacienti s sumom na okužbo s koronavirusom bodo tako vstopali drugje kot ostali pacienti, ki bodo v idrijsko zdravstveno ustanovo prišli zaradi drugih težav.

Pri vzpostavljanju ambulante Covid-19 se v ZD Idrija za zdaj ne soočajo s kakšnimi težavami, saj so že konec prejšnjega tedna za usklajevanje dela in pravočasno prilagajanje dela morebitnim spremembam v okolju ustanovili koordinacijsko skupino, ki se dnevno sestaja. Tudi organizacija dela je bila v začetku tedna postavljena tako, da so lahko začeli delovati kot vstopna ambulanta za Covid-19.

Po vsej državi se zdravstveni in socialno-varstveni zavodi sicer soočajo z velikim pomanjkanjem zaščitne opreme. V ZD Idrija so je imeli nekaj že od prej, nekaj so jo dobili včeraj, pošiljko pričakujejo tudi še v prihodnjih dneh. Ne morejo pa oceniti, ali je imajo dovolj, ker so razmere s koronavirusom nepredvidljive.

Podatke o tem, kako je z zaščitno opremo v Domu upokojencev Idrija, še čakamo.

Okužba potrjena pri 286 primerih

Po podatkih Nacionalnega instituta za javno zdravje (NIJZ) v omenjenih občinah ni uradno potrjena še nobena okužba s koronavirusom. Včeraj so z NIJZ sporočili nove podatke o številu okuženih. V Sloveniji je tako potrjenih 286 primerov. Po epidemioloških podatkih obolele osebe prihajajo iz naslednjih statističnih regij: 103 iz osrednjeslovenske, 51 iz juhovzhodne Slovenije, 40 iz savinjske, 28 iz podravske, 18 iz gorenjske, 11 iz primorsko-notranjske, deset iz koroške, osem iz obalno-kraške, sedem iz pomurske, štiri iz goriške in ena iz posavske regije. Pet obolelih je tujih državljanov.

Epidemiološka obravnava potrjenih primerov je, kot še dodajajo na NIJZ, v teku. Med obolelimi je 137 žensk in 149 moških, ena oseba je umrla.

V primeru suma na bolezen Covid-19 ostanite doma in se telefonsko posvetujte z zdravnikom. Pokličite zdravnika na telefonsko številko 05 37 34 220 ali v primeru nujnih stanj (težkim dihanjem) NMP na številko 05 37 34 212. Bolezen Covid-19 se kaže s povišano telesno temperaturo, bolečinami v žrelu, kašljem, lahko težkim dihanjem.
