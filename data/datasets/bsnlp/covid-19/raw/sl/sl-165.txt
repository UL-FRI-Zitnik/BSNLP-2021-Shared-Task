sl-165
sl
2020-04-29
http://www.fromtheweb.eu
Slovenka po prihodu iz bolnišnice okužena s covid-19

Kako je mogoče, da se je v dom starejših vrnila pozitivna na novi koronavirus?

Se je okužila na poti iz bolnišnice.

Domovi za starejše predstavljajo največja krizna žarišča okužb s covid-19 in v času epidemije zahtevajo posebno obravnavo. Po naših neuradnih informacijah pa se je v Dom za starejše Bor - Vitadom na Črnem vrhu nad Idrijo iz bolnišnice vrnila oskrbovanka, okužena z novim koronavirusom. Potem ko je bil test v domu pozitiven, naj bi jo znova premestili v bolnišnico. Informacijo potrjujejo tudi v omenjeni ustanovi, kjer zagotavljajo, da je bila stanovalka ves čas od prihoda iz bolnišnice izolirana v svoji sobi, nihče od stanovalcev pa naj ne bi prišel v stik z njo.

»Zaposleni so uporabljali vso predpisano zaščitno opremo. Stanovalka je premeščena v bolnišnico. Vse zaposlene, ki so bili v stiku s stanovalko, se testira. Sodelujemo z vsemi pristojnimi inštitucijami,« dodajajo v sporočilu za javnost.

Kako je mogoče, da se je oskrbovanka v dom vrnila okužena s covid-19 in ali te ranljive skupine pri odhodu iz bolnišnice ne testirajo (ponovno), nam v UKC Ljubljana, niso mogli obrazložiti. »Zaradi varovanja osebnih podatkov ne smemo razkriti podrobnosti. Lahko pa povemo, da je večina navedb v vprašanju neresničnnih oziroma nepopolnih,« so zapisali v odgovoru.

Noč: Takšen primer potrebuje takojšnjo reakcijo epidemiologov

Marko Noč poudarja, da gre za novo bolezen, kjer se vsi še učimo.

Enako smo vprašali tudi pristojne na današnji novinarski konferenci. Predstojnik Kliničnega oddelka za intenzivno interno medicino UKC Ljubljana Marko Noč odgovarja, da je na žalost covid-19 zelo nova bolezen, ki je med nami nekaj mesecev.

»Seveda se vsi skupaj učimo in to velja tudi za samo testiranje in samo pozitivnost testov. S časom, ko spremljamo to epidemijo, vidimo, da stvari niso črno-bele, ampak pogosto sive. Nekdo, ki je bil pozitiven, je potem negativen in lahko potem zopet postane pozitiven,« pojasnjuje Noč in dodaja, da v primeru, če se je oskrbovanka vrnila iz bolnišnice in je potem ponovno testiranje v domu pokazalo pozitiven izvid, to vsekakor potrebuje takojšnjo reakcijo regionalnih epidemiologov in seveda vse ustrezne ukrepe, ki jih narekuje stroka.
