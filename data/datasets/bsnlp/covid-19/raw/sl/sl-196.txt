sl-196
sl
2020-09-30
http://www.fromtheweb.eu
V BiH v enem dnevu zaradi covid-19 umrlo kar 13 ljudi, izredne razmere na Slovaškem

Po nekaj več kot 2000 testih so okužbo v zadnjem dnevu potrdili pri 191 ljudeh iz Federacije BiH ter pri 51 iz Republike srbske. Še eno okužbo so zabeležili v distriktu Brčko. Novi primeri so razpršeni po vsej državi.

S 13 smrtnimi žrtvami covida-19 v zadnjem dnevu se je skupno število vseh umrlih, ki so bili okuženi z novim koronavirusom, v BiH povzpelo na 858, sporočilo zdravstvenih oblasti v državi povzema hrvaška tiskovna agencija Hina.

Glede na zbrane podatke pristojnega ministrstva BiH trenutno na sto tisoč prebivalcev na tedenski ravni beleži 52 novih primerov okužbe.

Izredne razmere na Slovaškem

Slovaška vlada se je zaradi hitrega širjenja okužb z novim koronavirusom odločila razglasiti splošne izredne razmere. Te bodo v veljavo stopile v četrtek in bodo v prvi fazi trajale 45 dni, poroča slovaška tiskovna agencija Tasr.

Razglasitev izrednih razmer vladi omogoča sprejetje strožjih ukrepov za zajezitev epidemije in ne pomeni avtomatične vrnitve stroge karantene, kakršna je zaznamovala prvi val epidemije. Kot je na Facebooku pojasnil slovaški premier Igor Matovič, bo izredno stanje zaenkrat veljalo 45 dni, sicer pa ne sme trajati dlje kot 90 dni, pojasnjuje Tasr.

Število potrjenih okužb je v minulem dnevu na Slovaškem, ki ima 5,4 milijona prebivalcev, naraslo za rekordnih 567, kažejo uradni podatki Nacionalnega zdravstvenega informativnega centra NCZI. Skupaj so jih doslej našteli okoli 10.000. V bolnišnicah je trenutno 187 bolnikov s covidom-19, 16 na intenzivni negi in 18 na ventilatorjih. Trije so v minulem dnevu umrli, skupno jih je doslej umrlo 48.

Krizni štab za boj proti epidemiji je sicer že v ponedeljek odločil, da je treba spričo širjenja okužb razglasiti izredne razmere, tako da je bila današnja odločitev vlade pričakovana.

V skladu z novimi omejitvami naj bi na Slovaškem s četrtkom prepovedali vse športne in kulturne dogodke ter bogoslužja. Poroke in pogrebi bodo dovoljeni samo, če bodo udeleženci predložili negativni test na okužbo s koronavirusom, je v torek poročala francoska tiskovna agencija AFP.

Restavracije, bari in kavarne se bodo morali zapreti ob 22. uri, vsi, ki niso člani istega gospodinjstva, pa bodo morali zunaj nositi maske, če ne bodo mogli zagotoviti dvometrske medsebojne razdalje. Na Slovaškem so maske sicer že zdaj obvezne v vseh zaprtih javnih prostorih.

Izredne razmere zaradi epidemije naj bi danes po napovedih razglasila tudi vlada sosednje Češke.
