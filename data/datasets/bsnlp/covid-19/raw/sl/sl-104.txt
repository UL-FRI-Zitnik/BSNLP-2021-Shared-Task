sl-104
sl
2020-04-06
http://www.fromtheweb.eu
Uradni govorec vlade RS za Covid-19 Jelko Kacin je pozval vse, naj za informacije o koronavirusu kličejo klicni center na številko 080 1404

Vlada bo po besedah uradnega govorca vlade Jelka Kacina lahko do prihodnjega tedna ocenila, ali smo za zajezitev širjenja koronavirusa naredili dovolj. Danes pa je Kacin znova vse pozval, naj za informacije o koronavirusu kličejo klicni center na številko 080 1404, in ne številke 112. "Pomembno je, da številko 112 razbremenimo," je poudaril.

Če državljani ne potrebujejo nujne medicinske pomoči, pomoči gasilcev, nujne veterinarske pomoči, pomoči gorskih, jamarskih reševalcev in drugih reševalnih enot, naj ne kličejo na številko za klic v sili 112. Za vse informacije v zvezi z novim koronavirusom naj pokličejo brezplačno telefonsko številko 080 1404, je spomnil Kacin.

Ob tem je dodal, da se po mnenju strokovnjakov približujemo in prehajamo v ključno fazo te krize. "Do naslednjega tedna upamo, da bomo videli, ali smo storili dovolj za zajezitev rasti okužb. S še večjo zanesljivostjo bomo lahko ocenili uspešnost ukrepov in načrtovali naslednje korake. Ob tem bodo ključne usmeritve stroke," je zatrdil na današnji novinarski konferenci o aktualnem dogajanju glede koronavirusa.

Po njegovih besedah se bo namreč šele po koncu velikonočnega konca tedna videlo, ali so množični turistični obiski nekaterih slovenskih krajev pred 10 dnevi, ki so botrovali ostrejšim vladnim ukrepom omejitve gibanja, prinesli več okužb med prebivalci ali ne: "Ko bomo prebrodili ta konec tedna, bomo vedeli, kje smo."

Nato se bo vlada ukvarjala z ocenami, ali lahko sprosti nekatere ukrepe in na katerih področjih. Preučila bo zlasti, katere gospodarske panoge bi lahko postopoma začele delovati brez vpliva na širjenje novega koronavirusa med prebivalci, je dejal. Do tedaj pa so ukrepi v veljavi.

Glede izdaj karantenskih odločb je povedal, da je "danes v podpisovanju novih 260 odločb". Brez teh so doslej izdali 703 odločbe za karanteno. Kot je orisal, domov prihaja veliko ljudi, tudi takšnih, ki v Sloveniji nimajo zagotovljene nastanitve. "A vsi morajo najprej v karanteno," je spomnil.

Ta je ljudem na voljo tudi v nekaterih hotelih. O tem, kakšna bo cena, ki jo bo država plačala lastnikom ali upravljavcem hotelov, se bodo po njegovih besedah pogovarjali v prihodnosti. "Na to se bo v nadaljevanju moralo odgovoriti, a sedaj smo veseli, da so lastniki v realnem času ponudili to možnost. Sedaj je pomembno njihovo razumevanje in njihova pozitivna odzivnost," je ocenil.

Glede opreme za testiranja na prisotnost okužbe je Kacin zatrdil, da je testerjev in reagentov "zaenkrat dovolj". V soboto in nedeljo je bilo po njegovih navedbah testiranj res nekaj manj kot prejšnje dni, "a to ne pomeni, da nam primanjkuje testerjev". Pritisk na nabave opreme je velik, a Slovenija je "še vedno na varni strani", je zagotovil in v prihodnjih dneh napovedal nekaj novih pošiljk.

Kacin je vse posvaril še pred nepridipravi, ki želijo izkoristiti nepazljivost ljudi. Na spletu in prek sms-sporočil so se namreč pojavile ponudbe za ureditev vseh stvari, ki so povezane z vladnimi ukrepi za ublažitev posledic krize. "Apeliram na previdnost vseh pri odpiranju in odzivanju, saj gre za prevaro," je izpostavil ter zagotovil, da bo komunikacija z bankami in drugimi institucijami potekala na urejen način.
