sl-150
sl
2020-03-31
http://www.fromtheweb.eu
LIBERALNO

Švedi sproščeno zoper covid-19

Dejan Vodovnik

Liberalna strategija v bitki zoper pandemijo. Osem kilometrov stran pa odločnejši Danci.

Na Švedskem še vedno vztrajajo pri bolj sproščenem pristopu do epidemije. Konec tedna so bili bari in restavracije polni, normalno obratuje tudi mestni javni promet v prestolnici Stockholm, ki je v času največje prometne konice še vedno razmeroma živahen. Podjetja po večini normalno delujejo, nekatera so sicer v zadnjem tednu zaposlenim omogočila delo od doma. Oblasti poleg tega vzpodbujajo ljudi, naj se na prostem naužijejo svežega zraka, poročajo agencije.

Ne obupu iz Wuhana ali Bergama

»Ne smemo dopustiti, da bi se človeški obup iz Wuhana ali Bergama ponovil na Švedskem. To bi bilo kockanje, ki krši najbolj temeljno načelo družbe: da ima vsak človek svojo neločljivo lastno vrednost,« je opozoril največji švedski dnevnik Dagens Nyheter in pozval k bodisi ostrejšim ukrepom bodisi splošnemu testiranju na okužbo z novim koronavirusom.

Ali švedski sproščeni odnos do epidemije deluje ali ne, bo znano v prihodnjih dneh.

Švedski premier Stefan Lofven je v nedavnem televizijskem nagovoru sodržavljane pozval, naj se vedejo odgovorno in sledijo priporočilom vlade. Ta vključujejo delo od doma, da ljudje ostanejo doma, če se počutijo bolne, izvajanje socialne distance ter da ljudje ne hodijo ven, če spadajo v rizično skupino ali so starejši od 70 let.

Švedska je doslej tudi prepovedala zbiranje na javnih krajih za skupine, ki so večje od 500 ljudi. Srednjim šolam in univerzam je vlada zgolj svetovala, naj zaprejo vrata in izobraževanje opravljajo prek spleta. So pa dodatno omejili delo restavracij in barov, ki bodo tako poslej stregli zgolj pri mizah. Tako naj bi se ognili preveliki gneči v prostorih. Prebivalce so tudi pozvali, naj razmislijo o morebitnem obisku sorodnikov v času velikonočnih praznikov.

Po (skoraj) ustaljenih tirnicah

Na Švedskem torej za številne življenje po navedbah pričevalcev poteka po ustaljenih tirnicah. Je pa država kot preostala Evropska unija zaprla meje za nenujna potovanja.

V sosednji Danski, v Københavnu – Švedsko in Dansko loči le dobrih osem kilometrov dolg most –, pa so ulice puste, lokali prazni, prometa skorajda ni. Na javnem kraju se sme zbrati le do 10 ljudi, šole, fakultete, vrtci, restavracije, bari, knjižnice, fitnes centri in frizerski lokali so zaprti. V Malmöju pa vse deluje po ustaljenih tirnicah.

Ali švedski sproščeni odnos do epidemije, t. i. švedska strategija, deluje ali ne, bo znano v prihodnjih dneh. Za zdaj podatki kažejo, da država nima nič več okužb kot sosednje države. Potrdili so skoraj 3500 primerov okužbe z novim koronavirusom, umrlo pa je 105 ljudi, po včerajšnjih podatkih jih je ozdravelo 16. Norveška in Danska, ki imata vsaka približno pol manj prebivalcev kot Švedska, sta potrdili 3000 oziroma 2000 primerov okužb.

Vendar podatki še zdaleč niso pravi kazalniki razširjenosti virusa, saj testirajo zgolj tiste s hujšimi simptomi. Za vse skandinavske države velja, da imajo še veliko nepotrjenih primerov okužbe z novim koronavirusom.
