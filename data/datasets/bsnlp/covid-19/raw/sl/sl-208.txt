sl-208
sl
2020-05-20
http://www.fromtheweb.eu
Samoplačniško testiranje na covid -19 od 93 do 100 evrovh

Testiranje ob prehodnem naročilu je že mogoče v Celju, od danes tudi v Vošnjakovi ulici v Mariboru za 94 evrov, od jutri pa tudi v Ljubljani.

Kdor iz različnih razlogov potrebuje potrdilo, da trenutno ni okužen s covid-19, oziroma ga zgolj zanima, ali je okužen, bo lahko od jutri v Ljubljani opravil samoplačniško testiranje na Infekcijski kliniki UKC Ljubljana ali v Zdravstvenem domu Ljubljana na vstopni točki na Metelkovi ulici. Za test na infekcijski kliniki bo treba odšteti 93 evrov, medtem ko bo v zdravstvenem domu potrebno za testiranje plačati okroglih 100 evrov. Že en teden samoplačniške teste za 94 evrov omogočajo tudi v celjski bolnišnici. Na vseh omenjenih lokacijah se je potrebno predhodno naročiti bodisi po telefonu bodisi po elektronski pošti, izvid pa bo znan 24 uro po testiranju.

Zanimanje za samoplačniško testiranje je, po besedah strokovne direktorice Klinike za infekcijske bolezni in infekcijska stanja Tatjane Lejko Zupanc , zelo veliko.Tako bodo testiranja opravljali med delovnikom od 9. ure do 16. ure, in sicer na 15 minut. Testiranec bo moral ob prijavi posredovati tudi nekaj osebnih podatkov, izvid pa bo dobil v 24 urah, pri čemer se bo lahko odločil, da ga prevzame osebno ali po elektronski pošti. V primeru slednjega bo izvid zaradi osebnih podatkov tudi ustrezno zavarovan pred morebitnim vdorom v elektronsko pošto. Cena se po besedah Lejko-Zupančeve giba v okvirih, ki jih je priporočilo ministrstvo za zdravje, pri čemer si na Infekcijski kliniki želijo, da bi bilo plačilo izvedeno elektronsko vnaprej, da bi prihajalo do čim manj stikov. Bo pa omogočeno tudi plačilo na kraju samem, in sicer z bančno kartico.

Poleg omenjenega samoplačniškega testiranja bo na infekcijski kliniki spet začela delati urgentna ambulanta, pri čemer se bo moral pacientov zdravnik z dežurnim zdravnikom na kliniki dogovoriti o terminu pregleda. Tudi sicer bodo vsi pregledi morali biti vnaprej napovedani in dogovorjeni, saj so kapacitete na kliniki zmanjšane. Tako imajo za bolnike, ki niso okuženi s covid-19, na voljo za približno tretjino manj postelj kot sicer.
