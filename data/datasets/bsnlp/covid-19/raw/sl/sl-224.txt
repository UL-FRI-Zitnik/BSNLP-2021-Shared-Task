sl-224
sl
2020-04-17
http://www.fromtheweb.eu
Covid-19 v sloveniji: V četrtek 36 novih potrjenih okužb s koronavirusom, umrlo pet bolnikov

V Sloveniji so v četrtek opravili 1193 testiranj in potrdili 36 novih okužb s koronavirusom, skupaj doslej 1304. Zaradi covida-19 je v četrtek umrlo pet bolnikov, doslej skupaj 66. V četrtek je bilo hospitaliziranih 95 bolnikov s covidom-19, od tega v intenzivni negi 28, osem so jih odpustili v domačo oskrbo, je dejal vladni govorec Jelko Kacin.

“Podatki o stanju epidemije v Sloveniji so vzpodbudni. Pozitiven trend bomo ohranili ob nadaljevanju upoštevanja ukrepov in pozornosti, ki smo jo vsi izkazali v preteklih tednih. Dobro nam gre in skupaj zmoremo,” je na današnji novinarski konferenci dejal Kacin.

Doslej so v Sloveniji opravili 39.330 testiranj, iz bolnišnic pa so odpustili skupaj 182 bolnikov s covidom-19. Med 1304 okuženimi je 583 moških in 722 žensk. Okuženih je 269 zdravstvenih delavcev, 117 zaposlenih v domovih za starejše. Med oskrbovanci v domovih za starejše je potrjenih 276 okužb, v četrtek so jih potrdili 11, je navedel Kacin.

Iz osrednjeslovenske statistične regije prihaja 389 okuženih z novim koronavirusom, 279 iz savinjske, 143 iz pomurske, 129 iz jugovzhodne Slovenije, 109 iz podravske, 75 iz gorenjske, 47 iz koroške, 31 iz primorsko-notranjske, 30 iz zasavske, 23 iz obalno-kraške, 21 iz goriške ter 13 iz posavske regije. Deset obolelih je tujih državljanov.

V Univerzitetnem kliničnem centru (UKC) Ljubljana se je za enega zmanjšalo število bolnikov s covidom-19 in tistih na intenzivni terapiji. Hospitaliziranih je 41 bolnikov, od tega 10 v enoti intenzivne terapije. Kot so zapisali na Twitterju, pričakujejo, da bodo oddelek, ki je gostoval na ortopedski kliniki, lahko v kratkem vsaj začasno zaprli.

Tudi v UKC Maribor se je število hospitaliziranih bolnikov s covidom-19 zmanjšalo. V četrtek je bilo pri njih hospitaliziranih 27 okuženih z novim koronavirusom, kar je tri manj, od tega je bilo v enoti za intenzivno zdravljenje 11 bolnikov, kar je eden manj kot dan prej. V domačo oskrbo je bilo doslej odpuščenih že 52 bolnikov, edini smrtni žrtvi zaradi covida-19 doslej pa so zabeležili v začetku aprila.

V Splošni bolnišnici Celje je bilo zjutraj hospitaliziranih 22 bolnikov s covidom-19, od tega šest v enoti intenzivne terapije. Dva bolnika so odpustili v domačo oskrbo, so sporočili na Twitterju.

Na Kliniki Golnik je danes pet bolnikov s covidom-19, od teh je eden na intenzivnem oddelku, so sporočili iz bolnišnice.

Medtem so po več dneh brez novih potrjenih okužb dodatne okužbe pri zaposlenih potrdili v Splošni bolnišnici Slovenj Gradec. Tam so v četrtek testirali 38 oseb s sumom na covid-19. Testirali so 27 zaposlenih in 11 bolnikov, pri čemer so bili pri bolnikih vsi testi negativni, sta bila pa rezultata pozitivna pri dveh zaposlenih. V enem primeru gre za kontrolni bris, drug primer je nov. “Razplet smo pričakovali, saj gre za tesen kontakt pozitivne osebe. Ta zaposleni je že več dni v samoizolaciji,” so danes sporočili iz Splošne bolnišnice Slovenj Gradec.
