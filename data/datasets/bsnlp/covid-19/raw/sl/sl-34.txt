sl-34
sl
2020-08-27
http://www.fromtheweb.eu
Bruselj s podjetjem AstraZeneca podpisal pogodbo za nakup 400 milijonov odmerkov cepiva proti covidu-19

Evropska komisija je z britanskim farmacevtskim podjetjem AstraZeneca podpisala pogodbo za nakup do 400 milijonov odmerkov potencialnega cepiva proti covidu-19. Gre za prvo pogodbo EU s kakšnim od farmacevtskih podjetij o nakupu cepiva, so sporočili danes v Bruslju.

Na podlagi pogodbe, ki je začela veljati danes, bodo lahko vse države članice kupile 300 milijonov odmerkov cepiva podjetja AstraZeneca z možnostjo za nadaljnjih 100 milijonov odmerkov. Odmerki se bodo med članicami porazdelili sorazmerno glede na število prebivalcev. Pogodba omogoča tudi darovanje cepiva državam z nižjimi in srednjimi dohodki ali preusmeritev drugim evropskim državam.

“Komisija si stalno prizadeva državljankam in državljanom EU čim prej zagotoviti varno in učinkovito cepivo proti covidu-19. Začetek veljavnosti pogodbe s podjetjem AstraZeneca je pomemben korak na tem področju,” je ob tem dejala predsednica Evropske komisije Ursula von der Leyen.

Dodala je, da se veseli dodatnih podpisov pogodb o nakupu potencialnih cepiv z drugimi farmacevtskimi podjetji. Kot so navedli v Bruslju, komisija nadaljuje pogajanje o podobnih sporazumih z drugimi proizvajalci cepiv. Pripravljalne pogovore je že uspešno zaključila s podjetji Sanofi-GSK, Johnson & Johnson, CureVac in Moderna.

Komisarka za zdravje in varnost hrane Stela Kiriakides pa je poudarila, da ta podpis – ki so ga omogočila temeljna prizadevanja Francije, Nemčije, Italije in Nizozemske – zagotavlja, da bodo odmerki cepiva, če se bo cepivo izkazalo za učinkovito in varno, dobavljeni v vse države članice.

Podjetje AstraZeneca in univerza v Oxfordu sta združila moči za razvoj in distribucijo potencialnega rekombinantnega cepiva na osnovi adenovirusa, ki je namenjeno preprečevanju okužbe z novim koronavirusom.

Kandidatno cepivo je že v fazi II/III kliničnega testiranja velikega obsega. Faza I/II je prinesla obetavne rezultate glede varnosti in doseganja imunskega odziva, so sporočili iz Evropske komisije.
