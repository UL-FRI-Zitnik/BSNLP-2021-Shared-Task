sl-21
sl
2020-12-07
http://www.fromtheweb.eu
Cepljenje proti covid-19 v Veliki Britaniji in Rusiji že prihodnji teden

»Vlada je danes sprejela priporočilo neodvisne regulatorne agencije za zdravila in zdravstvene izdelke (MHRA), da za uporabo odobri cepivo Pfizer-BioNTech proti covidu-19,« so po poročanju tujih tiskovnih agencij sporočili z britanskega ministrstva za zdravje. »Cepivo bo po vsej Veliki Britaniji na voljo od prihodnjega tedna,« so sporočili.

Britanski regulator MHRA je sporočil, da je cepivo, ki nudi do 95-odstotno zaščito pred boleznijo covid-19, varno in se lahko začne uporabljati naslednji teden, poroča BBC. Cepljenje se bo tako lahko začelo prihodnji teden, prednost pa bodo imele ogrožene skupine, kot so oskrbovanci v domovih za starejše ter zdravstveno in negovalno osebje.

Prvih 800.000 odmerkov cepiva v Veliki Britaniji že v naslednjih dneh

Velika Britanija je že naročila 40 milijonov odmerkov cepiva, kar zadošča za cepljenje 20 milijonov ljudi. Kot poroča BBC, bo v kratkem na voljo približno 10 milijonov odmerkov, prvih 800.000 pa jih bo v Veliko Britanijo prispelo v prihodnjih dneh.

Na cepljenje se pripravlja približno 50 bolnišnic, točke za cepljenje pa vzpostavljajo tudi drugod, med drugim tudi v konferenčnih centrih. Čeprav se lahko cepljenje začne, pa morajo ljudje še naprej upoštevati pravila in ukrepe, sprejete za preprečevanje širjenja koronavirusa, pri tem poudarjajo strokovnjaki.

Odločitev britanskega regulatorja so že pozdravili tako v Pfizerju kot BioNTechu.

Uvedba cepiva bo zmanjšala število hospitalizacij

Odobritev cepiva v Združenem kraljestvu je »zgodovinski trenutek« v boju proti covidu-19, je sporočil izvršni direktor Pfizerja Albert Bourla . Ta odobritev je »cilj, za katerega smo si prizadevali, odkar smo prvič izjavili, da bo znanost zmagala«, je sporočil.

Soustanovitelj nemškega biotehnološkega podjetja BioNTech Ugur Sahin pa je izrazil pričakovanje, da bo uvedba cepiva v Veliki Britaniji zmanjšala število hospitalizacij ljudi z visokim tveganjem, poroča francoska tiskovna agencija AFP.

Cepivo, ki sta ga razvila Pfizer in BioNTech, temelji na inovativni informacijski ribonukleinski kislini (mRNK). Glede na končne rezultate kliničnih testiranj je 95-odstotno učinkovito, so iz podjetji sporočili sredi novembra. Dodali so, da nima resnih stranskih učinkov.

Dvomi v logistično uporabnost cepiva

Kot je nedavno pojasnil Borut Štrukelj s fakultete za farmacijo, so raziskovalci pri tem cepivu ustvarili površinski antigen virusa, imenovan protein S, ki ga zazna človeški imunski sistem in nanj začne tvoriti protitelesa. Poleg tega tvori tudi limfocite T, ki imajo pomembno vlogo pri imunskem odzivu.

Cepivo je treba hraniti pri temperaturah minus 70 stopinj Celzija, kar je sprožila dvome v njegovo logistično uporabnost. Vendar je Pfizer sporočil, da je prepričan v svoje bogate izkušnje, strokovno znanje in obstoječo infrastrukturo »hladne verige« za distribucijo cepiva po vsem svetu.

Podjetji sta pri Evropski agenciji za zdravila (Ema) v ponedeljek zaprosili za pogojno dovoljenje za promet s svojim cepivom proti covidu-19 v EU. Že pred tem sta kot prvi za nujno uporabo cepiva zaprosili pri ameriškem uradu za hrano in zdravila (FDA).

Tudi rusko cepivo je nared

Množično cepljenje zdravnikov in učiteljev proti covidu-19 bi se v Rusiji lahko začelo že prihodnji teden, je danes napovedal ruski predsednik Vladimir Putin. Kot je dejal ob odprtju zdravstvenega centra ruskega obrambnega ministrstva, so v Rusiji že proizvedli okoli dva milijona odmerkov cepiva proti covidu-19.

»To nam daje priložnost za začetek množičnega ali vsaj obsežnega cepljenja,« je dejal Putin. Po njegovih besedah bodo cepljenje začeli na prvih dveh rizičnih skupinah, zdravnikih in učiteljih.

Namestnico premierja Tatjano Golikovo je ruski predsednik prosil, naj uredi vse potrebno, da se bo lahko cepljenje začelo do konca prihodnjega tedna.

Rusija je z več kot 2,3 milijona potrjenih okužb z novim koronavirusom na četrtem mestu na svetu. Za covidom-19 je v tej državi umrlo več kot 40.600 ljudi, še kažejo najnovejši podatki ameriške univerze Johnsa Hopkinsa.

Moskva upa, da bodo pandemijo spravili pod nadzor s cepivi ruske proizvodnje. Doslej je Rusija registrirala dve cepivi proti covidu-19, Sputnik V in EpiVacCorona, po napovedih pa naj bi kmalu registrirali še tretje.
