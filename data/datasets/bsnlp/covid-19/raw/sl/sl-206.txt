sl-206
sl
2020-03-29
http://www.fromtheweb.eu
Je opozicija pripravljena prevzeti odgovornost za ogrožanje nacionalne varnosti in zdravja slovenskih državljanov zaradi invazije ilegalnih migrantov okuženih s covid-19 v Slovenijo?

“V kolikor bo zaradi ideološkega nasprotovanja nekaterih strank nastalo tako kotišče in dodatna škoda na zdravju, življenju ali lastnini ljudi ter še večje finančne posledice, upam, da bodo davkoplačevalci izstavili račun strankam SD, LMŠ, SAB in Levica najmanj na naslednjih volitvah, če ne še kje drugje. Gre za opustitev dolžnega ravnanja in ogrožanje nacionalne varnosti. Oboje pa sta hudi kaznivi dejanji in protidržavno delovanje,” je o nasprotovanju sprejetja 37.a člena Zakona o obrambi dejal zdravnik dr. Blaž Mrevlje.

Vlada Janeza Janše si prizadeva, da bi zaradi epidemije virusa covid-19 ter bližnje nevarnosti množičnih prihodov ilegalnih migrantov aktivirali posebni 37.a člen Zakona o obrambi, ki bi podelil Slovenski vojski posebna pooblastila za obdobje največ treh mesecev. V pogovoru za Nova24TV nam je državni sekretar na notranjem ministrstvu Franc Breznik dejal, da je aktivacija posebnega 37.a člena nujna zaradi varnosti Slovenije. Slovensko južno mejo že sedaj varujejo pripadniki Slovenske vojske, ki pa nimajo nobenih pooblastil.

Po besedah Breznika se problem pojavlja, ker prihajajo topli meseci, v katerih je vedno naraslo število migrantov. Med njimi so tudi že identificirali različne vodje tihotapskih združenj, ki s svojimi GPS napravami vedo, po katerih gozdnih poteh na južni meji morajo iti, da pridejo v notranjost Slovenije, nam zaupa Breznik. “Smo v nevarnih časih pandemije, ki bo kljub dobremu spoštovanju navodil vlade s strani prebivalstva zahtevala velik davek v smislu zdravja, človeških žrtev ter na koncu finančne posledice. Te so še najmanj pomembne. Grozi nam še en problem in to je morebiten premik večjega števila morebiti okuženih ilegalnih migrantov v Slovenijo,” opozarja na novo nevarnost cenjeni kardiolog dr. Blaž Mrevlje.

Slovenska policija je zaradi epidemije virusa covid-19 preobremenjena. Po eni strani morajo pomagati v notranjosti države, po drugi jih ne razbremeni noben organ pri varovanju južne meje. “Slovenska policija že sedaj deluje v težkih pogojih. Dobra tretjina policistov je doma, saj zaradi zdravstvene krize nočemo, da bi se nam kdo okužil. Na dodatnih kontrolnih točkah smo aktivirali dodatnih 200 policistov, ki pomagajo na kontrolnih točkah in so izpostavljeni morebitnim okužbam. Zaradi karantene pa se policisti soočajo s povečanimi prijavami družinskega nasilja, ki se dogaja. Tudi na cestah in avtocestah opazujemo povečanje prekrškov, saj predvsem mladi izkoriščajo prazne ceste za divjanje. Vsem poslanskim skupinam smo razložili z argumenti, zakaj je potrebno aktivirati ta člen,” nam je zaupal Breznik.

Zakaj imamo in plačujemo vojsko, če je ne koristimo

Dr. Mrevlje je eden redkih zdravnikov, ki na epidemijo virusa covid-19 v Sloveniji opozarja že dva meseca. Njegove nevarnosti se je hitro zavedal in svoje misli delil s slovensko javnostjo. Žal njegovih opozoril niso upoštevali v Šarčevi vladi, ki nas je pahnila v zdravstveno katastrofo.

Zato po njegovem mnenju je pravi čas, da aktiviramo 37.a člen Zakona o obrambi. “V tem smislu ne vidim nič narobe, če za to uporabimo vojsko. V veliko državah vojska pomaga v polni meri. Zato jo imamo. Zato jo plačujemo. Da se aktivira in uporabi, ko so izredne razmere. Za zaščito in obrambo Republike Slovenije ter pomoč prebivalstvu. Zato ne vidim v času krize, kar pandemija smrtonosnega virusa nedvomno je, aktivacijo 37.a člena. Jasno, da ga je treba aktivirati s tresočo roko in za omejen čas. In zdaj je nastopil pravi čas,” nam je zaupal dr. Mrevlje.

Breznik si želi, da bi 500 vojakov razbremenilo delo slovenskih policistov

Breznik si želi, da bi vsaj ena izmed opozicijskih strank LMŠ, SD ali Levica podprla aktivacijo 37.a člena Zakona o obrambi. Po njegovem mnenju pogovori z opozicijo tečejo normalno. Sam pričakuje, da bodo do ponedeljka večer vse poslanske skupine poslale svoje predloge. V razgovoru nam pove, da bi to bil eden večjih uspehov notranjega ministra Aleša Hojsa, njega in državnega sekretarja na omenjenem ministrstvu Franca Kanglerja.

Med drugim je povedal, da sta skupaj z Vinkom Gorenakom pomagala pri oblikovanju 37.a člena, ki ga je Državni zbor izglasoval 22. februarja 2016 zaradi masovnega vala ilegalnih pribežnikov. “Mi računamo, da bi v tem segmentu sodelovalo 500 vojakov v treh izmenah, ki bi pomagali s pooblastili varovati našo 600 do 700 kilometrov dolgo južno mejo. Avstrijsko mejo že sedaj varuje 3000 vojakov, česar v Avstriji nihče ne problematizira,” pojasnjuje Breznik.

Dr. Mrevlje dvomi, da bo vojska vzpostavila diktaturo

V dominantnih slovenskih medijih se velikokrat pojavljajo bajke, da bo vojska s polnimi pooblastili v Janševih rokah v Sloveniji vzpostavila diktaturo. To še dodatno podpihujejo radikalni člani levega političnega pola. Na tem področju so najbolj glasni nekateri člani in poslanci Levice, Mladina in seveda najglasnejši kritik Janševe vlade, Blaž Zgaga.

Njihovim idejam o diktaturi nasprotuje dr. Mrevlje, saj mu je kot državljanu popolnoma jasno, čemu se bi aktiviral 37.a člen Zakona o obrambi. “Slišim, da se nekateri bojijo, da jih bo na slovenskih cestah, v Sloveniji, legitimirala slovenska vojska?! Kdor se drži navodil vlade o samoizolaciji, ga ne bo legitimirala ne policija, ne vojska. Bo pa vojska pomagala policiji pri zagotavljanju spoštovanja navodil vlade in odgovornih in predvsem pri učinkoviti zapori južne meje ter preprečitvi nastanka migrantskega SARS-CoV-2 kotišča v Sloveniji,” pojasni dr. Mrevlje.
