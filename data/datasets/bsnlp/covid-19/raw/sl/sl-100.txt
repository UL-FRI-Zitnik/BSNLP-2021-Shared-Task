sl-100
sl
2020-04-08
http://www.fromtheweb.eu
NiceLabel v brezplačno pomoč organizacijam, ki se borijo proti virusu covid-19

NiceLabel (krovno podjetje skupine je Euro Plus d.o.o.), vodilno globalno razvojno podjetje na področju programskih rešitev za označevanje, podjetjem in drugim organizacijam, ki pomagajo v borbi proti virusu covid-19, omogoča brezplačno naročnino na najsodobnejšo programsko rešitev v javnem oblaku ter spremljajoče tehnične svetovalne storitve.

NiceLabel je pripravil nekomercialno in neprofitno ponudbo z namenom, da bi organizacijam, ki proizvajajo in dobavljajo medicinsko opremo in materiale, respiratorje, razkužila, maske ter druge v trenutnih razmerah pomembne artikle, le-te pomagal karseda hitro posredovati tistim, ki jih potrebujejo.

Rešitev za označevanje v oblaku bo tem organizacijam pomagala hitro pripraviti nove etikete v skladu z mednarodnimi standardi za označevanje medicinskih pripomočkov ter jih učinkovito namestiti na embalažo na proizvodnih linijah, s tem pa omogočila pravočasno dobavo opreme in materialov v prve bojne vrste.

Med prejemnike pomoči se bodo uvrstila npr. podjetja, ki svoje proizvodne zmogljivosti začasno preusmerjajo v izdelavo medicinskih pripomočkov in opreme, kmetije in drugi proizvajalci hrane, ki morajo izdelke hitro označiti skladno z zahtevami trgovskih verig, bolnišnice ter druge organizacije, ki se borijo proti virusu covid-19.

NiceLabel bo tovrstnim organizacijam brezplačne rešitve za označevanje nudil neposredono ali prek svoje globalne mreže partnerskih podjetij.

“Označevanje ne sme biti ovira na poti opreme in izdelkov do tistih, ki jih nujno potrebujejo; organizacijam, ki se borijo proti virusu covid-19, želimo pomagati odpraviti vsakršne zamude pri dobavah. Naša rešitev v oblaku omogoča izvedbo označevanja na daljavo na katerikoli drugi lokaciji na svetu – in to ultra hitro,” je poudaril Ken Moir , podpredsednik za trženje v skupini NiceLabel.

“Z našimi programskimi rešitvami želimo podjetjem pomagati pri preusmeritvi proizvodnje v izdelovanje opreme in izdelkov, potrebnih za boj proti pandemiji, in nuditi podporo za hitro dobavo izdelkov, ki jih rabi osebje v prvih bojnih vrstah. Tu smo, da pomagamo, zato bi radi spodbudili vse organizacije, ki v trenutnih razmerah iščejo rešitve na področju označevanja za kritično pomembno opremo in pripomočke, naj se čim prej povežejo z nami.”
