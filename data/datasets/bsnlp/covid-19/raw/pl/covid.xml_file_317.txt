317
pl
2021-01-02
http://www.fromtheweb.eu
Koronawirus w Niemczech. Poważne problemy z akcją szczepień

Ta cała akcja szczepień jest zaprzeczeniem naszego głębokiego przekonania, że Niemcy to kraj porządku, w którym wszystko funkcjonuje znakomicie – powiedział korespondent TVP w Niemczech Cezary Gmyz. Dziennikarz informuje, że szczepienia, przygotowane „zarówno przez władze federalne, jak i władze poszczególnych krajów związkowych, prowadzone są wyjątkowo nieudolnie”.

– Tutejsze media donoszą, że mimo reklamowania specjalnego numeru telefonu, pod którym można się zapisać na szczepionki, nie sposób się dodzwonić na tą infolinię. Jeżeli dojdzie już do połączenia, to konsultanci radzą próbować się zapisać przy pomocy aplikacji w telefonie lub przy pomocy strony internetowej, ale to też nie działa – przekazał Cezary Gmyz. Dziennikarz zwraca uwagę, że ten problem jest w dużej mierze spowodowany federalnym ustrojem Niemiec . – Tutaj odpowiedzialność przerzucają między sobą federalny minister zdrowia i premierzy poszczególnych landów – wyjaśnia. Jak dodaje, premierzy landów mają w najbliższy wtorek spotkać się z kanclerz Angelą Merkel , aby omówić akcję szczepień, ale również, co dalej z lock downem. – Statystyki, które się pojawiają w Niemczech nie są optymistyczne. Liczba zachorowań rośnie, a w dodatku Instytut Roberta Kocha utrzymuje, że te dane też należy traktować wyjątkowo ostrożnie, dlatego że w okresie świąteczno-noworocznym bardzo źle funkcjonuje raportowanie i najprawdopodobniej ta liczba nowych przypadków zachorowań jest większa niż wskazują na to podawane statystyki. Podobnie może być ze zgonami, właśnie ze względu na specyficzny system raportowania – powiedział korespondent TVP.
