21
pl
2021-01-04
http://www.fromtheweb.eu
Założyciel TVN Mariusz Walter zaszczepiony na koronawirusa poza kolejnością

Mariusz Walter, założyciel TVN, jest wśród osób zaszczepionych na Warszawskim Uniwersytecie Medycznym – poinformował portal wpolityce.pl. Już wcześniej media podawały, że poza kolejnością zaszczepił się też dyrektor programowy TVN Edward Miszczak i jego partnerka.

WUM poinformował, że z puli dodatkowych 450 dawek szczepionek, które otrzymał od ARM, zaszczepił m.in. 300 pracowników szpitali WUM oraz grupę 150 osób. Wśród nich znalazły się rodziny pracowników, pacjentów w szpitalach i placówkach WUM. Było to też 18 znanych postaci kultury i sztuki , które zgodziły się zostać ambasadorami powszechnej akcji szczepień. O tym, że został zaszczepiony przeciw COVID-19, poinformował m.in. były premier, europoseł SLD Leszek Miller. W grupie osób spoza środowiska medycznego, które otrzymały szczepionkę, znaleźli się też m.in. aktorzy: Krystyna Janda, Maria Seweryn, Wiktor Zborowski, satyryk i reżyser Krzysztof Materna oraz dyrektor programowy TVN Edward Miszczak. Według nieoficjalnych informacji nawet partnerka Edwarda Miszczaka aktorka Anna Cieślak skorzystała ze szczepienia, które przeznaczone jest w pierwszym rzucie dla medyków walczących z pandemią koronawirusa. W poniedziałek ma się rozpocząć szczegółowa kontrola NFZ w jednostkach związanych z Warszawskim Uniwersytetem Medycznym w związku z zamieszaniem wokół przedterminowych szczepień celebrytów i polityków. Niezależnie sprawę bada komisja WUM.
