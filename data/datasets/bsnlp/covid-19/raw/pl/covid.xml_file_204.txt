204
pl
2021-01-03
http://www.fromtheweb.eu
Ukraina: Rosyjska szczepionka poza nawiasem?

Na Ukrainie będą stosowane tylko te szczepionki na koronawirusa, które przeszły trzecią fazę testów klinicznych – oświadczył główny lekarz sanitarny Wiktor Laszko, dementując informacje o możliwej rejestracji w kraju rosyjskiego preparatu Sputnik-V.

"Ukraina będzie stosować wyłącznie te szczepionki na Covid-19, które są dopuszczone do użytku według specjalnych procedur. (…) Ukraina podjęła decyzję o możliwości rejestracji szczepionek, które zostały zarejestrowane w krajach z surową polityką regulacyjną" - powiedział Laszko, którego cytuje portal Ukraińska Prawda. Wcześniej deputowany do Rady Najwyższej Ukrainy Wiktor Medwedczuk, zaprzyjaźniony z prezydentem Rosji Władimirem Putinem, oświadczył, że firma farmaceutyczna z Charkowa próbuje uzyskać zgodę na rejestrację rosyjskiej szczepionki Sputnik-V. Laszko zapewnił, że wszelkie informacje o możliwej rejestracji Sputnika na Ukrainie nie są zgodne z prawdą. Wskazał również, że zakończenie trzeciej fazy badań klinicznych rosyjskiego preparatu planowane jest dopiero na grudzień 2021 roku. 29 grudnia minister spraw zagranicznych Ukrainy Dmytro Kułeba oświadczył, że rosyjską szczepionkę należy traktować jako element wojny hybrydowej Rosji przeciwko Ukrainie. Dzień później biuro prezydenta Ukrainy Wołodymyra Zełenskiego poinformowało, że ministerstwo ochrony zdrowia podpisało kontrakt na dostawy w maksymalnie krótkim terminie szczepionki przeciwko koronawirusowi produkcji chińskiej firmy Sinovac Biotech. "Ukraina będzie stosować tę szczepionkę do ochrony przede wszystkich tych obywateli, w przypadku których ryzyko zakażenia jest krytyczne i tych, którzy pełnią kluczowe role w walce z pandemią. Szczepionki będą bezpłatne" - poinformowano w opublikowanym w środę komunikacie. Kontrakt opiewa na 1,8 mln szczepionek, z których każda kosztuje 504 hrywny (ok. 70 złotych). Chińska szczepionka jest w III fazie testów klinicznych, a w styczniu ma zapaść decyzja o dopuszczeniu preparatu do stosowania w Chinach i innych krajach. Pierwsza partia 700 tys. szczepionek ma być dostarczona na Ukrainę w ciągu 30 dni po oficjalnej rejestracji w Chinach lub po jej dopuszczeniu w jednym z państw wymienionych w komunikacie rządu; chodzi m.in. o USA, Wielką Brytanię, Szwajcarię lub kraje UE. W komunikacie podano również, że Ukraina kontynuuje aktywne rozmowy ze wszystkimi "solidnymi producentami szczepionek". Kijów liczy na otrzymanie szczepionek od UE, w czym, jak mówili przedstawiciele władz, ma pośredniczyć Polska.
