10
pl
2021-01-04
http://www.fromtheweb.eu
Kolejna partia szczepionek przyleciała do Polski. Dworczyk: 360 tysięcy dawek

W poniedziałek rano do Polski dotarła kolejna dostawa szczepionki przeciw koronawirusowi. Szef Kancelarii Prezesa Rady Ministrów Michał Dworczyk przekazał, że w Polsce wylądowało 360 tysięcy dawek preparatu firm Pfizer i BioNTech. Prezes Agencji Rezerw Materiałowych Michał Kuczmierowski informował, że do czwartku agencja będzie zbierała zamówienia od szpitali i w przyszłym tygodniu rozpocznie dystrybucję tej partii.

- Szczepionki przyleciały do Polski o 6.40 - powiedział w poniedziałek prezes Agencji Rezerw Materiałowych Michał Kuczmierowski. Dodał, że w ciągu pół godziny do godziny wyjadą z warszawskiego lotniska do magazynu ARM. - Tam szczepionki będą czekały na dostawy do hurtowni farmaceutycznych, a później do szpitali - mówił.

Według informacji przekazanych przez szefa kancelarii premiera i rządowego pełnomocnika do spraw programu szczepień Michała Dworczyka transport szczepionek to 360 tysięcy dawek. Jak sprecyzował w rozmowie w Radiu ZET, w kolejny poniedziałek do Polski ma przylecieć kolejne 360 tysięcy dawek.

Jak tłumaczył wcześniej Michał Kuczmierowski, w każdym tygodniu procedura dostarczania szczepionek będzie powtarzana. - Mamy opracowany system, zgodnie z którym w czwartki do godziny 12 szpitale przeprowadzające szczepienia przeciw COVID-19 będą składać zamówienia na szczepionkę, zamówienia te będą realizowane w poniedziałki do godziny 12 - mówił szef ARM. Oznacza to - jak dodał - że partia szczepionek, która przyleciała do Polski w poniedziałek, zostanie dostarczona do szpitali za tydzień.

- Równolegle mamy dziś dużą, bo wynoszącą ponad 150 tysięcy sztuk, dostawę szczepionek do szpitali węzłowych z poprzedniego transportu (zamówienia na nią zbierano do ostatniego czwartku) - zaznaczył Kuczmierowski.

Prezes tłumaczył we innej rozmowie, że szczepionki, które zostaną w poniedziałek przewiezione z magazynów do szpitali, będą częściowo "pożyczone" z puli przeznaczonej dla osób, które przyjęły już tydzień temu pierwszą dawkę, a kolejną powinny przyjąć za około dwa tygodnie.

- Z odkładanej na drugą dawkę szczepionek, pożyczamy pewną część, która zostanie uzupełniona transportem szczepionek, który w poniedziałek rano przylatuje do Polski i około godziny 10 powinien być już w magazynach. Ta krótkoterminowa pożyczka ma odpowiedzieć na potrzeby szpitali, na popyt, jaki jest w środowisku medycznym - wyjaśniał szef Agencji Rezerw Materiałowych.

Poinformował też, że przy kolejnych transportach szczepionek do placówek medycznych, będzie zachowana zasada, zgodnie z którą połowa dawek szczepionek zostaje zatrzymana w magazynach na drugie szczepienie, a połowa zostaje wysyłana do placówek medycznych.
