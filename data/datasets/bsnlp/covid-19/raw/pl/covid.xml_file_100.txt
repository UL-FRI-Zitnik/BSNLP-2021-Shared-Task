100
pl
2021-01-04
http://www.fromtheweb.eu
Medycy z pogotowia ratunkowego wciąż czekają na szczepienia. "Codziennie jesteśmy narażeni na zakażenie"

– Nie zostaliśmy do tej pory zaszczepieni. Nie wiem, kiedy będziemy, chociaż chętnych jest wielu – mówi Ewa Wilczyńska, lekarz z pogotowia ratunkowego. Pani Ewa jest emerytowaną anestezjolożką, jest więc dodatkowo wśród osób z grupy ryzyka ze względu na wiek.

– Uważam, że pracownicy medyczni powinni być zaszczepieni priorytetowo. Grupa "pogotowia" powinna być jeszcze przed grupą 0. Dlatego, że jesteśmy wyjątkowo narażeni na zakażenie koronawirusem – zaznacza lekarka.

Wilczyńska podkreśla, że ze względu na charakter pracy pracowników pogotowia i to, że często mają 60 sekund na wyjazd do chorych, nie zawsze są w stanie przebrać się w ochronne kombinezony. - My jesteśmy codziennie narażani na zakażenie, ale tez sami potencjalnie możemy zakażać – podkreśla lekarka.

Jak to się stało, że lekarze i ratownicy pogotowia jeszcze nie zostali zaszczepieni? Paulina Targaszewska, rzeczniczka prasowa Wojewódzkiej Stacji Pogotowia Ratunkowego w Szczecinie, wyjaśnia, że lista z chętnymi trafiła zgodnie z zaleceniami do Szpitala Wojskowego przy ul. Piotra Skargi w Szczecinie, który odpowiada za organizację szczepień. Szczepionek z pierwszej transzy dla medyków z pogotowia jednak zabrakło.

- Na liście jest około 500 osób. Pracownicy pogotowia powinni być traktowani priorytetowo, bo przecież są na pierwszej linii frontu – uważa Targaszewska. – Mamy nadzieję, że te, które zostaną dostarczone teraz, wystarczą dla nas – dodaje.

Rzecznik Szpitala Wojskowego w Szczecinie Marcin Górka przekazał nam, że szpital dostał do tej pory 75 dawek szczepionki i zaszczepił w pierwszej kolejności swoich pracowników. Kolejna partia ma dotrzeć dzisiaj i wystarczy dla 150 osób. Zostanie rozdysponowana w ciągu trzech najbliższych dni.

Górka nie potrafił powiedzieć, czy ratownicy będą zaszczepieni w tej grupie, bo wciąż czeka na to wielu pracowników szpitala. Dopiero po nich szczepionki otrzymać mają medycy spoza placówki przy ul. Piotra Skargi.
