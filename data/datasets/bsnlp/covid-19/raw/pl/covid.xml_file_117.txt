117
pl
2021-01-01
http://www.fromtheweb.eu
WHO zatwierdza jedną ze szczepionek przeciw koronawirusowi

Wraz z wydaniem w czwartek przez WHO rekomendacji dla stosowania szczepionki "nastąpi faza informowania krajowych władz medycznych o szczepionce i korzyściach płynących ze szczepień w oparciu o dotychczasowe badania kliniczne" - czytamy w oświadczeniu Światowej Organizacji Zdrowia.

W ocenie ekspertów WHO szczepionka wyprodukowana wspólnie przez amerykański koncern Pfizer i niemiecką firmę farmaceutyczną BioNTech "spełnia wszystkie niezbędne kryteria, gdy chodzi o jej bezpieczne stosowanie i skuteczność" - podkreślono w oświadczeniu.

- To ważny krok gwarantujący dostępność szczepień przeciwko COVID-19 w skali całego globu - oceniła doktor med. Mariangela Simao, zastępca dyrektora generalnego WHO, która w odpowiada za kwestie dostępu do lekarstw i środków leczniczych. - Chciałabym jednak podkreślić, że niezbędny jest dodatkowy wysiłek wszystkich, by mogły być zaspokojone priorytetowe potrzeby wszystkich narodów - dodała.

Światowa Organizacja Zdrowia wspólnie z Globalnym Sojuszem na rzecz Szczepień i Uodpornienia (Global Alliance for Vaccines and Immunisation) stoją na czele akcji nazywanej COVAX, której celem jest zapewnienie dostępności szczepionek w krajach uboższych i średnio zamożnych. W ramach porozumień zawartych z firmami Pfizer & BioNTech Globalny Sojusz na rzecz Szczepień spodziewa się otrzymać w pierwszym kwartale 2021 roku blisko 2 miliardów dawek szczepionki, której skuteczność oceniana jest na 95 proc. - pisze Reuters.
