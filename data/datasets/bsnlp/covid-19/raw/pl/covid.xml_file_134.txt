134
pl
2021-01-01
http://www.fromtheweb.eu
Były prezydent: Rząd mało wiarygodnie zachęca do szczepień. Brakuje konsekwencji

Mądrzy i odpowiedzialni ludzie, przede wszystkim ludzie władzy, powinni zachęcać, tłumaczyć. Zachęcają? Ale mało skutecznie. Zabrakło konsekwencji w takiej postawie – mówi Gość Radia ZET Bronisław Komorowski, pytany o szczepienia przeciwko koronawirusowi i dane, z których wynika, że prawie połowa Polaków nie chce się zaszczepić.



Przypomnę nieszczęsne zachowania pana prezydenta Dudy z czasów kampanii, kiedy puszczał oko do antyszczepionkowców. Co prawda nawrócił się na szczepionkę podobno, ale wrażenie niekonsekwencji i małej wiarygodności pewnie pozostało w społeczeństwie – dodaje były prezydent. "Jesteśmy w stanie zrobić to w sposób spektakularny" Pytany przez Beatę Lubecką o to, czy sam się zaszczepi, jej gość odpowiada: - Dopóki nie będzie wiadomo czy tego rodzaju ozdrowieńcy, do których się zaliczam, będą mieli w ogóle prawo do zaszczepienia się, to trudno się deklarować . Szczepienie przed kamerami? Komorowski podkreśla, że wszyscy byli prezydenci są w stanie zrobić to w sposób „spektakularny”, żeby promować taką postawę. Dopytywany o samopoczucie po przejściu koronawirusa komentuje, że było to m.in. „bardzo masywne zapalenie płuc”. - Już jest dobrze, mogę chodzić na spacery, nie za intensywne, ale są. Jakoś funkcjonuję, w miarę normalnie – mówi Komorowski w rozmowie z Lubecką. Święta Bronisława Komorowskiego? - Zgodnie z przepisami, spędziliśmy je w takim składzie, w którym mieszkamy tu nad Czarną Hańczą – z moją mamą, żoną i dojechała do nas tylko dwójka dzieci. Reszta będzie przyjeżdżała na wymianę – zdradza były prezydent. Podkreśla, że to jego drugie Święta, które nie były normalne. - Pierwsze były w okresie stanu wojennego, gdy siedziałem w obozie internowania. No nie były to normalne Święta, rodzinne. A zawsze, przez kilkadziesiąt lat spędzaliśmy Święta wszyscy razem – komentuje Gość Radia ZET. Godzina policyjna? "Dobrze, że premier odwołał, ale to niepoważne zachowanie. Robią dziwne sztuki, wprowadzają chaos prawny" Jeśli rząd jest niekonsekwentny, to przynajmniej niech obywatele wykażą więcej konsekwencji i rozsądku – mówi Gość Radia ZET Bronisław Komorowski, pytany o godzinę policyjną w Sylwestra, która nie będzie jednak wprowadzona. - Raz wprowadza się godzinę policyjną rozporządzeniem a drugi raz odwołuje się i mówi, że to tylko apel. Rozsądni ludzie powinni pamiętać, że noc sylwestrowa, to może być okazja do zakażenia. Ludzie muszą się pilnować i uważać – apeluje była głowa państwa. Zdaniem Gościa Radia ZET rząd robi „jakieś dziwne sztuki z kolejnymi ustawami dot. epidemii”. - Jedne prezydent podpisuje a rząd nie ogłasza, potem poprawiają a dziś mamy klasyczną odsłonę tego chaosu. Wszyscy rozsądni mówili, że wprowadzenie godziny policyjnej jest sprzeczne z konstytucją – mówi Bronisław Komorowski. Jego zdaniem zachowanie premiera jest „niepoważne”, dodaje jednak: - Ale dobrze, że odwołał coś, co byłoby niekonstytucyjne i prawdopodobnie i tak nieprzestrzegane przez obywateli Dobrze, że odwołał, źle, że stworzyli chaos prawny – komentuje gość Beaty Lubeckiej. Były prezydent uważa, że uproszczeniem byłoby wprowadzenie istniejącej ustawy o stanach nadzwyczajnych. Największym wygranym 2020 roku i zyskującym na poparciu, zarówno w wymiarze osobistym, jak i sondażowym jest pan Hołownia. Nie tylko przetrwał niełatwy okres po wyborach, ale ugruntowuje swoją pozycję jako środowisko umiarkowanie konserwatywne – mówi były prezydent w internetowej części programu „Gość Radia ZET”. Jego zdaniem środowisko Szymona Hołowni „może stanowić alternatywę dla wyborców umiarkowanie konserwatywnych, którzy z braku laku głosowali na Zjednoczoną Prawicę”. Konkurencja też dla PO? – Też – ocenia Bronisław Komorowski. - Wiążę nadzieję z przesunięciem na scenie politycznej, nadzieję na to, że ulegnie na tyle poważnej przebudowie, że PiS straci władzę – mówi gość Beaty Lubeckiej. Komorowski uważa, że opozycji brakuje środowiska, które byłoby jednoznacznie umiarkowane, ale konserwatywne i ten segment właśnie się dobudowuje. Oferta PO? "Na oferty jest jeszcze trochę czasu" Pytany o ofertę PO dla Polaków, były członek Platformy Obywatelskiej odpowiada, że „na oferty jest jeszcze trochę czasu”. - W zasadzie żadne środowisko nie mówi dziś o programie, z którym pójdzie do wyborów – dodaje. Jego zdaniem polityczni konkurenci mogliby np. „ukraść” pomysły. Wielokrotnie namawiałem PO na powrót do korzeni. Korzenie i źródła sukcesów Platformy to było posiadanie 2 wyrazistych skrzydeł: lewicująco-liberalnego i konserwatywnego. Dziś konserwatywne zanikło – komentuje Gość Radia ZET. - Namawiałem PO na wystąpienie w obronie kompromisu aborcyjnego, przeciwstawienie się zapędom z obu stron – podkreśla były prezydent. Jego zdaniem obrona kompromisu aborcyjnego wydawała się „najrozsądniejsza i najbardziej pasująca do twarzy Platformy, która to formacja miała wielkie sukcesy polityczne, gdy zachowywała się jak partia centrum a nie z przechyłem na lewo”. Były prezydent o Francji i szczepionkach: Taki urok życia, byle nikt nikogo nie oszukiwał. UE mogła kupić dodatkowych 500 mln dawek szczepionek, ale sprzeciwił się Paryż? - Przypomniałbym, że prezydent Duda, zaproszony przez prezydenta Trumpa obiecywał, sugerował, że jako Polska dostaniemy amerykańską szczepionkę na preferencyjnych zasadach – odpowiada Gość Radia ZET. Dodaje, że „oprócz względów bezpieczeństwa obywateli UE są jeszcze interesy partykularne”. - Często bywa tak, że ktoś zarabia na nieszczęściu. W Polsce były to słynne respiratory – komentuje. - Takie rzeczy się dzieją i dla mnie to niedobre, nieładne, ale liczy się skutek. UE nie kupiła złych szczepionek, tylko dobre, które trafiają do wszystkich krajów – mówi były prezydent. Dodaje, że „taki jest urok życia, byle nikt nikogo nie oszukiwał”. "Chyba tylko wariat może zgodzić się na współpracę" WSI można było zlikwidować na tej zasadzie, że można było rozdzielić strukturę kontrwywiadu od wywiadu. Zresztą to proponowałem. Jeśli się uważało, że coś trzeba istotnie zmienić. Niestety zwyciężyła opcja Macierewicza – zniszczenia polskiego wywiadu wojskowego. Polska do dziś nie odbudowała potencjału służby polskiego wywiadu wojskowego. I powiem więcej – nigdy, w moim przekonaniu, za mojego życia już nie odbuduje. Jeżeli się ujawniło agenturę to chyba tylko wariat może zgodzić się na współpracę – mówi Bronisław Komorowski. Postanowienia noworoczne? - Wyjść ze skutków zapalenia płuc. To dla mnie w tej chwili najważniejsze. Siedzę tu, nad Czarną Hańczą. Jest tu bardzo pięknie i miło, ale trochę to jest izolacja – komentuje Gość Radia ZET.
