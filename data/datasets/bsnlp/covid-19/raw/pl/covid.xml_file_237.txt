237
pl
2021-01-02
http://www.fromtheweb.eu
To nie szczepionka jest groźna, a COVID

Ale niektórzy lekarze twierdzą, że te niekorzystne skutki w szczepionkach są zawsze odległe. Czy to prawda? – Nie podpisuję się pod tym. Odległe dla mnie oznacza "po kilku miesiącach". A to jesteśmy już w stanie stwierdzić. Już mamy tysiące osób zaszczepionych szczepionkami z dwóch znanych firm. Szczepiono ich w badaniach przed wakacjami. Pytanie dotyczy czego innego. Otóż w badaniach brały udział osoby jakoś wybrane. Tam na pewno znalazły się osoby niekoniecznie zdrowe, czyli chorujące na choroby przewlekłe, ale chorujące w sposób kontrolowany. Wyniki dotyczą więc populacji, w której mamy chorych, ale leczonych. Natomiast szczepionkę mamy podać w populacjach, w których mamy bardziej zróżnicowaną sytuację. W normalnej populacji mamy ludzi cierpiących na różne choroby, ale często niezdiagnozowanych lub nieleczących się. Tego nie było w grupie poddawanej badaniu, gdyż niedopuszczalna etycznie jest sytuacja, że rozpoznajemy np. cukrzycę i zamiast ją leczyć, obserwujemy reakcję na szczepionkę. Nie wiemy zatem, w sensie liczb, dokładnie, jak przełożą się szczepionki na reakcje w normalnej populacji. Tu od razu uspokajam. To nic szczególnego! Kiedy badaliśmy lata temu dziesiątki tysięcy leków, które przyjmujemy na co dzień, a także wszystkie dostępne szczepionki, była ta sama sytuacja. Nigdy w badaniach nie uczestniczy "normalna" populacja w pomniejszeniu, tylko jakoś wybrana grupa. A jednak przyjmujemy tysiące leków każdego dnia i nie boimy się. Ale nawet gdyby miały wystąpić jakieś objawy niepożądane, osoby z ryzykiem ciężkiego przebiegu COVID nie mają się nad czym zastanawiać. Wirus dla nich jest bezwzględnie groźniejszy. Ale czy ta szczepionka jest rzeczywiście groźniejsza? Czy jest tak nowatorska, że nic o niej nie wiemy? – Chodzi o to, żeby wytworzyć odporność swoistą, czyli żeby powstały przeciwciała, a najlepiej także komórki cytotoksyczne. Nasz układ odpornościowy reaguje głównie nie na zawartość wirusa, ale tak jakby na jego "płaszczyk". W osłonce koronawirusa są zbudowane z białka "kolce". I to na nie, a właściwie na ich końce, reaguje nasz układ odpornościowy, produkując przeciwciała. W szczepionce mamy podanego nie całego wirusa, jak jest to choćby ze szczepionką przeciwko odrze czy polio, ale maleńki fragment kodu genetycznego koronawirusa, który jest instrukcją dla komórek naszego ciała, jak wyprodukować białko będące częścią białka wirusa. To tak, jakbyśmy zamiast całego pióra podali nawet nie samą stalówkę, ale jej czubek, na którym widać maleńką stalową kuleczkę. Takim czymś nic nie napiszemy. Podobnie jest tutaj – takie pojedyncze białko nie jest wirusem i nie może nam zrobić krzywdy. A układ odpornościowy wykryje to białko i zacznie produkcję przeciwciał. Niektórzy boją się, że nasze komórki zaczną niekontrolowanie produkować to białko, że zmienią się nie do poznania, a my staniemy się cyborgami... – To nonsens. Fragmenty "instrukcji", czyli mRNA, przeniesione zostaną do komórek organizmu w maleńkich kropelkach tłuszczu. Instrukcja trafi i będzie czynna przez chwilę. Kwas rybonukleinowy jest bardzo nietrwały, bardzo szybko ulega degradacji. T wórcy szczepionki boją się nawet, że może ulec zniszczeniu, zanim komórka wyprodukuje z tej instrukcji wystarczającą liczbę cząsteczek tego białka, które ma sprowokować układ odpornościowy do wytworzenia przeciwciał. Trzeba by wtedy dwóch, a u niektórych, np. osób starszych, słabiej reagujących, nawet trzech podań szczepionki. mRNA nie może być trwałe, bo wtedy nasza własna komórka, w której naturalnie obecny jest ten kwas, produkowałaby coś bez końca. A ona musi regulować produkcję białek. Toteż mRNA jest bardzo bezpieczne. Niektórzy boją się, bo szczepionka powstała za szybko. Czy to znaczy, że powstała z lekceważeniem naukowych reguł? – Absolutnie nie! Ten sposób przygotowania mRNA jest znany od kilku lat. Trwały nad nim badania i za kilka lat mielibyśmy naturalnie kilka nowych szczepionek o takiej budowie. Ta pojawiła się szybciej, bo pandemia wymusiła pośpiech. Rządy wydały na to potężne pieniądze, których nie wydaje się w normalnych warunkach. Badania poszły szybciej także dlatego, że fazy badań się zazębiały. Nie czekano na wyniki z pierwszej fazy, tylko zaczynano badania w drugiej. I podobnie było z trzecią. To jak najbardziej dopuszczalne, tylko nikt w normalnych warunkach tak nie robi, bo ten sposób zakłada, że część działań w kolejnej fazie zaczynamy "w ciemno". To oznacza, że większość wyników idzie do kosza. Zwykle czeka się na wyniki z jednej fazy i dopiero projektuje kolejną. Tak jest taniej. Ale pandemia groziła takimi stratami gospodarczymi, że opłacało się światu robić to mniej ekonomicznie, dużo drożej, ale szybciej. To tak, jakby w reakcji na zapaloną kontrolkę silnika mechanik zakupił wszystkie jego części do ewentualnej naprawy. A w badaniu komputerowym wyszło później, że to tylko świece. Ale on nie musi już ich zamawiać, może szybciej ruszyć z robotą, bo ma je pod ręką. Co prawda, poniesie koszt odsyłania pozostałych, może nie wszystkie da się zwrócić. Będzie drożej, ale samochód będzie naprawiony szybciej. Tak było z tą szczepionką. Jednak nie podaje się tej szczepionki dzieciom czy kobietom w ciąży. Kobiet w ciąży i dzieci nie będziemy szczepić dlatego, że nie badano tych grup. Ale znów powiem, że to nic wyjątkowego. Takie badania są trudniejsze i czasochłonne. Dopóki nie zostaną przeprowadzone, grupy wrażliwe, jak właśnie kobiety w ciąży i dzieci, są pomijane we wskazaniach, chociaż zazwyczaj nie ma żadnych przesłanek, że szczepienie może im w czymś zagrażać. Tak jest w przypadku szczepionek na koronawirusa. Nawiasem mówiąc Polacy oprócz leków kupują wielkie ilości suplementów diety w postaci preparatów z witaminami, mikroelementami itp. Takie preparaty nie przechodzą żadnych badań klinicznych, a nikt nie obawia się, że zaszkodzą. A pan się zaszczepi? – Natychmiast. Jak tylko pojawi się szczepionka. Zwłaszcza że jestem w grupie ryzyka. Dziękuję za rozmowę.
