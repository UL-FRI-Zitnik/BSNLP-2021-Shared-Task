129
pl
2021-01-01
http://www.fromtheweb.eu
Warmińsko-mazurskie/ Coraz więcej zgłoszeń na szczepienia przeciw COVID-19

Nowomiejski szpital - podobnie jak znaczna część szpitali powiatowych w woj. warmińsko-mazurskim - otrzyma pierwszą dostawę szczepionek w poniedziałek, 4 stycznia do południa i w tym samym dniu rozpocznie szczepienia.

"Mamy już ponad 300 chętnych, ale zapisy nadal trwają, zostały przedłużone do 14 stycznia. Cały czas wpływają zgłoszenia. Po świętach ludzie chyba zaczęli inaczej do tego podchodzić, przemyśleli to wszystko i coraz więcej osób chce się szczepić" - powiedziała PAP koordynująca tamtejszą akcję szczepień pielęgniarka naczelna Mariola Haska.

Jak dodała, szpital zamówił "na pierwszy rzut" 90 dawek szczepionki. "Chcemy zobaczyć, jak to będzie szło i wtedy dostosowywać ilość szczepionek do naszych możliwości" - wyjaśniła.

W jej ocenie, najwięcej czasu zajmie zapewne nie samo wykonanie szczepienia czy badanie kwalifikacyjne, ale przede wszystkim sprawy administracyjne, związane z dokumentacją i używaniem nowego programu stworzonego na potrzeby szczepień przeciw COVID-19. Pacjentów będzie kwalifikować dwóch lekarzy, wyznaczono dwa oddzielne gabinety do szczepień.

Jak przyznała organizacja akcji szczepień jest wyzwaniem logistycznym, m.in. ze względu na wcześniejsze zakażenia koronawirusem wśród miejscowej kadry medycznej oraz uruchomienie od 18 listopada oddziału covidowego, stworzonego z personelu przesuniętego z innych oddziałów.

"Mieliśmy bardzo dużo ognisk w szpitalu, około stu osób przechorowało już COVID-19 i musimy tym się kierować przy ustalaniu kolejności szczepień. Zaczynamy od tych, którzy nie chorowali" - zaznaczyła.

Powiedziała też, że z osób, które wyraziły chęć szczepień, blisko połowa jest zatrudniona w szpitalu, a pozostałe to pracownicy innych podmiotów leczniczych. Są to osoby nie tylko z powiatu nowomiejskiego, ale też sąsiedniego powiatu iławskiego i pojedyncze osoby z powiatu brodnickiego.

"Są i takie osoby, które się wahały, ale w ostatnim czasie, przy tych wszystkich ogniskach, które mamy, to po prostu ludzie tylko dopytują, kiedy już będą szczepionki" - stwierdziła.

Jak informował wojewoda warmińsko-mazurski Artur Chojecki przed końcem roku szczepienia były prowadzone w dziewięciu z 29 tzw. szpitali węzłowych w regionie: w Ostródzie, Elblągu, Olsztynie, Piszu, Szczytnie i Ełku. Jak zapowiadał, od 4 stycznia szczepienia będą już we wszystkich tych placówkach.

Program szczepień zakłada cztery etapy przeprowadzania zabiegów. Podczas etapu zero szczepienia otrzymują m.in. pracownicy sektora ochrony zdrowia (lekarze, pielęgniarki i farmaceuci), pracownicy DPS-ów i MOPS-ów oraz personel pomocniczy i administracyjny w placówkach medycznych, w tym w stacjach sanitarno-epidemiologicznych.
