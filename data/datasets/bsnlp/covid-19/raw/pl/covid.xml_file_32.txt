32
pl
2021-01-04
http://www.fromtheweb.eu
Lekarka z WUM oskarża: Zabraliście szczepionkę dla mnie. Nie zapomnę tego

Zabraliście dla mnie szczepionkę. I tego wam nie zapomnę – czytamy we wpisie psychiatry z Warszawskiego Uniwersytetu Medycznego. Lekarka komentuje aferę związaną ze szczepieniem celebrytów poza kolejnością.

Od kilku dni media donoszą o kolejnych celebrytach i aktorach, którzy poza wyznaczoną kolejnością skorzystali z możliwości zaszczepienia się przeciwko koronawirusowi na Warszawskim Uniwersytecie Medycznym. Chodzi o 18 osób. Do tej pory wiadomo, że szczepionkę mieli przyjąć: Leszek Miller, Krystyna Janda, Wiktor Zborowski, Maria Seweryn, Andrzej Seweryn, Magda Umer, reżyser Krzysztof Materna, dyrektor programowy TVN Edward Miszczak i jego partnerka Anna Cieślak, Michał Bajor oraz Mariusz Walter. W związku z tą sprawą w poniedziałek ma się rozpocząć szczegółowa kontrola NFZ w jednostkach związanych z Warszawskim Uniwersytetem Medycznym. Szczepienia celebrytów poza kolejnością skomentowała Maja Herman, psychiatra z Warszawskiego Uniwersytetu Medycznego. Lekarka we wpisie na Facebooku krytykuje uczelnię i pisze, że do tej pory nie otrzymała szczepionki. „Za ten wpis pewnie mnie zwolnią...” – napisała.

„No więc idźmy do słynnej afery szczepionkowej na WUM. Jak mnie wkurza ta tektura, która się zadziała. To ratowanie, ta akcja promocyjna szczepień. I zaznaczam to moja opinia, nie kliniki w której pracuję” – czytamy. Dalej dodaje, że „dziękuje osobom za to odpowiedzialnym, że pozwoliły znowu poczuć się jak nikt”. Lekarka pisze, że dopisała się do listy szczepień na WUM, chociaż pracuje jeszcze w innym miejscu. Sądziła, że szybko zostanie zaszczepiona. „I przysłowiowe gó***. Nikt nie zadzwonił, nikt nie zapytał” – twierdzi. „I teraz jeśli chcemy mieć akcję promocyjną, wykorzystajcie medycznych influencerów, którzy mają zasięgi, są medykami i zrobią nam dobrze. A jeśli jesteście małe wstręciuchy i chcecie sobie +100 do celebryctwa dodać, to się pomyliliście. Znam świat celebrytów bardzo dobrze. Ich życie gna milion razy szybciej niż nasze i do tego na innej orbicie. Większość z nich uważa, że im się należy wszystko, wdzięczności nie będzie ” – dodaje. Na koniec zaznacza: „zabraliście dla mnie szczepionkę i tego wam nie zapomnę”.
