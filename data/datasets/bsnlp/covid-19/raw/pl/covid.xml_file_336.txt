336
pl
2021-01-02
http://www.fromtheweb.eu
Koronawirus: epidemia paniki vs. epidemia ignorancji

A przecież epidemia, a od 11 marca już oficjalnie – pandemia, nie znosi innych chorób. Stacje dializ muszą działać, trzeba operować rozlane wyrostki robaczkowe, przyjmować porody, diagnozować nowotwory i choroby tarczycy, konsultować diabetyczki. Bez spowolnienia wykładniczego wzrostu liczby chorych rokowanie dla każdego systemu opieki medycznej – polskiego, koreańskiego czy niemieckiego – jest takie samo: złe. Innymi słowy: wyśmiewanie paniki, porównywanie koronawirusa do grypy, junakowanie czy bagatelizowanie problemu jest tym samym, co mówienie o wspomaganiu szpitali relikwiami. Tymczasem na platformach społecznościowych przez ostatnie parę dni trwał konkurs na najlepszy diss pod adresem ludzi przestraszonych chorobą, a niektórzy politycy swoją wiedzę o epidemii zdawali się czerpać z rysunków satyrycznych. Nawet z pozoru odpowiedzialne wypowiedzi odwoływały się raczej do politycznych tęsknot słuchających niż pragmatyki działania właściwej epidemii. „Państwo musi zejść na ziemię, z tego modelu centralnego zarządzania wszystkim i wszystkimi, który jest maksymalnie nieefektywny, na poziom zaufania samorządom, na poziom lokalny, gdzie my też będziemy w stanie wziąć część odpowiedzialności za to, co się dzisiaj dzieje” – mówił kandydat na prezydenta Szymon Hołownia. Zaiste osobliwy to pomysł, leczyć globalne problemy decentralizacją. A odpowiedzialność i tak spoczywa na nas wszystkich: i groźna jest tu zarówno panika, jak i bagatelizowanie zagrożenia.

Dlaczego nie wierzymy naukowcom? Taki poziom odrealnienia jest silnie zakorzeniony w popkulturze. Od kilku dekad trwa moda na filmy katastroficzne, często o pandemiach. W filmach tych okrutne zarazy, rozpylane przez terrorystów lub w wyniku przypadku, grożą apokalipsą i końcem stylu życia, jaki znamy. Napięcie rośnie aż do dobrze znanego i wyczekiwanego finału: ekspresowo udaje się opracować lekarstwo, które po licznych przygodach wstrzykuje się choremu bohaterowi lub bohaterce dosłownie w ostatniej minucie życia. Najpierw nic się dzieje, ale raptem heros lub heroska bierze haust powietrza i już wiadomo, że za godzinę będzie dziarsko biegać, za dwie – wymyśli szczepionkę, a do wieczora dostarczy jej całej napiętej do granic ludzkości. Wyśmiewanie paniki, porównywanie koronawirusa do grypy, junakowanie czy bagatelizowanie problemu jest tym samym, co mówienie o wspomaganiu szpitali relikwiami. Ten „sakrament szczepionki”, tak jak dawniej w europejskim teatrze końcowe weselisko, ma zasygnalizować widzowi przywrócenie kosmicznego ładu, dać mu poczucie, że wszystko będzie dobrze. Tymczasem w prawdziwym świecie najlepsza nawet szczepionka musi zostać stworzona, wyprodukowana i poddana rygorystycznym próbom klinicznym. Przy nieziemskiej dawce szczęścia trwa to dwa lata. I dlatego nie lubimy prawdziwego świata, dlatego odgradzamy się odeń najrozmaitszymi fantazmatami, jak wspomnianym „sakramentem szczepionki” – ostatecznym i natychmiastowym zbawieniem. Łatwiej bowiem czekać na bohatera, w tym wypadku „genialnego naukowca”, niż samemu powziąć jakiekolwiek, przyziemne i nieefektowne, działania. Na tę postchrześcijańską wyobraźnię, przez wieki karmioną różnymi wariantami historii o apokalipsie i osobistym czy powszechnym zbawieniu, nakłada się fakt, że poczucie realizmu Europejczyków od ponad pół wieku trenowane jest w warunkach względnego bezpieczeństwa. Wiemy, że gdzieś tam są wojny, głód i epidemie, nawet sentymentalnie empatyzujemy z ich ofiarami, ale to dalej jest współczucie dla Innych. Współczucie, podkreślmy, a nie poczucie wspólnego losu, nie świadomość, że krzywda, której dziś doświadczają ONI, jutro może przydarzyć się NAM, mnie. Osiągnięcia wysokorozwiniętych państw działających w czasach pokoju traktujemy raczej jako część natury niż olbrzymie przedsięwzięcia instytucjonalne, które – jeśli nie będziemy o nie dbać – mogą się załamać pod ciężarem własnej złożoności. Potwierdza to na przykład częste narzekanie na niewydolność systemu ochrony zdrowia: świadczy ono bowiem o głęboko uwewnętrznionym przekonaniu, że „w normalnym kraju” obywatele z założenia mają prawo do leczenia opartego na najbardziej aktualnej wiedzy i najlepszych dostępnych zasobach. Paradoksalnie zatem to bezprecedensowy w historii ludzkości dostęp do opieki zdrowotnej opartej na racjonalnych procedurach zrodził nieufność wobec „zachodniej medycyny”. Ścisłość specjalizacji prowadząca do braku całościowego podejścia do człowieka, leczenie ciała bez psychologicznego podejścia do pacjenta, wysoki poziom systemowości doprowadziły do buntu i zwrócenia się ku metodom holistycznym i alternatywnym. Ruchy antyszczepionkowe – jak wskazali Robert T. Chen i Beth Hibbs, co referował Marcin Napiórkowski – rozwijają się jednak tylko tam, gdzie ludzie nigdy nie widzieli dzieci umierających na odrę czy błonicę. Innymi słowy: tak przyzwyczailiśmy się do wizji świata, w której nasza codzienność jest bezpieczna, że nawet wobec bardzo konkretnych i racjonalnych argumentów, że musimy zastosować środki ostrożności, udajemy, że nic się nie dzieje.

Do tego koronawirus to gorąca sprawa polityczna. Większość Polaków uważa swą ojczyznę za kraj z tektury, zdaje sobie sprawę z niewydolności ochrony zdrowia, a wyczyny partii rządzącej, choćby ostatnie przekazanie 2 miliardów złotych na propagandę, a nie leczenie onkologiczne (co, swoją drogą, też byłoby jedynie PR-em, bo wieloletnich zaniedbań systemowych nie leczy się jednorazową jałmużną, choćby i dwumiliardową), nie pozostawiają zbyt wielu złudzeń co do tego, gdzie decydenci naprawdę mają zdrowie Polaków. Decyzja, by w ramach społecznego dystansowania zamknąć szkoły i instytucje kultury, ale już nie kościoły, pokazuje, że polityka zdrowotna jest uwikłana w chrześcijańską ideologię nie tylko w kontekście zdrowia reprodukcyjnego. Panika odczuwana przez wielu jest zatem oparta na pewnych racjonalnych przesłankach. Z drugiej strony natomiast pojawiają się argumenty typu: „W Polsce z powodu zanieczyszczeń powietrza przedwcześnie umiera czterdzieści tysięcy ludzi, ponad sto tysięcy na choroby onkologiczne, zmierzamy do wyginięcia i żyjemy sobie jak gdyby nigdy nic, tymczasem pojawia się egzotyczny wirus, z którego powodu zmarła jedna osoba, i wprowadza się stan wyjątkowy!”. Albo: „Tysiące ludzi ginie z powodu naszej polityki na Morzu Śródziemnym, Europa zamknęła się przed ofiarami wojny, powodując olbrzymi kryzys humanitarny, a teraz pochyla się nad każdym zarażonym turystą wracającym z nart we Włoszech”. Dlaczego mamy się martwić z powodu medialnie nośnej epidemii, skoro codziennie tysiące ludzi na świecie umierają z powodu zmian klimatycznych, smogu czy zatrutej wody?! – pytają niektórzy, przecież nie bez racji. W efekcie odpowiedzią na irracjonalną panikę (kradzież maseczek ze szpitali, gromadzenie nieproporcjonalnie dużych zapasów itp.) staje się oparta na wyparciu pseudoracjonalizacja. Nie zabija każdego, kogo dotknie? Tylko 3 na 100 zarażonych osób, a może nawet mniej? Tym każecie nam się przejmować, really
