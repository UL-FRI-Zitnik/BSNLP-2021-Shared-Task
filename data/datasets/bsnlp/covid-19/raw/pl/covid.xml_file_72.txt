72
pl
2021-01-04
http://www.fromtheweb.eu
Francja/ Pierwsza dostawa szczepionek Moderny oczekiwana w tym tygodniu

"Myślę, że w tym tygodniu powinny przybyć szczepionki Moderny" - poinformował w stacji BFM TV szef francuskich władz sanitarnych (HAS) Dominique Le Guludec. Dodał, że władze chciałyby uzyskać więcej informacji o szczepionce przygotowanej przez koncern AstraZeneca i Uniwersytet Oksfordzki, która została już dopuszczona do użytku m.in. w Wielkiej Brytanii.

Francja musi przyspieszyć kampanię szczepień - powiedział z kolei w poniedziałek rano w radiu France Info epidemiolog i doradca rządowy Arnaud Fontanet. Dodał, że wskaźnik zakażeń jest wciąż za wysoki, by władze mogły poluzować obostrzenia.

We Francji, w której silne są ruchy antyszczepionkowe, przeciw Covid-19 zaszczepiono do tej pory tylko kilkaset osób, tymczasem w Niemczech liczba ta sięga kilkudziesięciu tysięcy, a w Wielkiej Brytanii ponad miliona - przypomina agencja Reutera.

Od końca grudnia w całej Unii Europejskiej prowadzone są szczepienia preparatem Pfizera/BioNTechu; najprawdopodobniej w środę do użytku na terenie UE zostanie dopuszczona szczepionka amerykańskiej firmy Moderna, której używa się już w USA i Kanadzie - pisze Reuters.

Od początku pandemii we Francji potwierdzono ponad 2,66 mln infekcji koronawirusem i 65 037 zgonów w związku z Covid-19. Według niedzielnego komunikatu władz sanitarnych w poprzedniej dobie wykryto 12 489 nowych zakażeń, zmarło 116 osób z Covid-19. Pod względem liczby wszystkich stwierdzonych infekcji Francja jest piątym najbardziej dotkniętym pandemią krajem świata, pod względem liczby zgonów - siódmym.
