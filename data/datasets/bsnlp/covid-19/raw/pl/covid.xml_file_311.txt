311
pl
2021-01-02
http://www.fromtheweb.eu
Zamieszanie wokół szczepień celebrytów. Rektor WUM powołał specjalną komisję

Szczepienia na koronawirusa w Polsce trwają dopiero od kilku dni, a już doszło w związku z nimi do niemałego skandalu. Choć obecnie szczepieni powinni być wyłącznie pracownicy medyczni, czyli tzw. grupa 0, okazało się, że w szpitalu WUM pierwsze dawki szczepionki otrzymali także polscy celebryci. Rektor Warszawskiego Uniwersytetu Medycznego prof. Zbigniew Gaciong poinformował, że powołał wewnętrzną komisję w WUM, która ma wyjaśnić sprawę szczepienia przeciw koronawirusowi osób poza kolejnością. Pod koniec grudnia w mediach społecznościowych wybuchła afera, gdy przyjęciem szczepionki przeciw COVID-19 pochwalili się m. in. Krystyna Janda i Leszek Miller. Tymczasem Narodowy Program Szczepień zakłada, że obecnie szczepione są wyłącznie osoby z grupy 0, czyli medycy, ich rodziny lub pacjenci szpitali, w których odbywają się szczepienia. Cała reszta Polaków musi cierpliwie czekać na swoją kolej.
