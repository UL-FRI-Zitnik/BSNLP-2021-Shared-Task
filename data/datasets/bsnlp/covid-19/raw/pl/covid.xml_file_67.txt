67
pl
2021-01-04
http://www.fromtheweb.eu
W Warszawie wylądowało kolejnych 360 tys. dawek szczepionki. Do szpitali trafi ponad 150 tys. dawek

W poniedziałek rano w Warszawie wylądowało 360 tys. dawek szczepionki przeciw koronawirusowi; ponad 150 tys. dawek trafi w poniedziałek do szpitali; zaszczepionych zostało do tej pory w Polsce ponad 50 tys. osób - poinformował szef KPRM, pełnomocnik rządu ds. szczepień Michał Dworczyk.

Jak dodał w Polsat News, ponad 52 tys. dawek szczepionki zostało rozdystrybuowanych. "Dzisiaj trafi do szpitali 152 tys. dawek, które powinny być do końca tygodnia wykorzystane" - mówił Dworczyk. Przekazał, że w sumie mamy w Polsce 660 tys. dawek szczepionki. Dworczyk powiedział, że do niedzieli, do godz. 18 zaszczepionych zostało 50 tys. 391 osób. 27 grudnia rozpoczęły się w Polsce szczepienia przeciw COVID-19 . W pierwszej kolejności szczepieni są pracownicy sektora ochrony zdrowia. Termin zapisów na szczepienia w grupie zero został przedłużony do 14 stycznia. Następnie szczepionkę otrzymają m.in. seniorzy, służby mundurowe, nauczyciele . Według zapowiedzi przedstawicieli rządu zapisy na szczepienie dla osób spoza priorytetowych grup ruszą 15 stycznia.
