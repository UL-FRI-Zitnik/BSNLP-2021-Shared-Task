121
pl
2021-01-01
http://www.fromtheweb.eu
Merkel w ostatnim orędziu: to był najtrudniejszy rok mojego przywództwa

Ze względu na pandemię 2020 był najtrudniejszym rokiem mojego 15-letniego przywództwa - powiedziała kanclerz Angela Merkel w swym ostatnim telewizyjnym orędziu noworocznym. Jego treść przekazała w czwartek, jeszcze przed emisją, służba prasowa niemieckiego rządu.



W noworocznym przesłaniu Merkel stwierdza, że stawienie czoła pandemii "było i jest politycznym, społecznym i gospodarczym wyzwaniem stulecia". Szefowa niemieckiego rządu ostrzega, że ten "historyczny kryzys" związany z koronawirusem może potrwać do 2021 roku, mimo ogromnej nadziei, jaką daje szczepionka. - To trudne czasy dla naszego kraju. I to długo potrwa - podkreśla niemiecka kanclerz, dla której jest to najpewniej ostatnie orędzie noworoczne jako szefowej rządu. Merkel, która w tym roku kończy swoją czwartą kadencję, nie będzie się już ubiegać o to stanowisko po jesiennych wyborach do Bundestagu. Za rok może jeszcze sprawować urząd, jeśli opóźni się proces tworzenia nowego rządu. - Myślę, że nie przesadzam, kiedy mówię: nigdy w ciągu ostatnich 15 lat nie uważaliśmy starego roku za tak ciężki i nigdy, mimo wszystkich zmartwień i zwątpienia, z tak ogromnymi nadziejami nie mogliśmy się doczekać nowego - przyznaje Merkel. Orędzie Angeli Merkel. "Najtrudniejszy rok mojego przywództwa" Kanclerz wzywa rodaków do dyscypliny i zwarcia szyków w walce z pandemią, jednocześnie krytykuje tych, którzy bagatelizują zagrożenie. - Mogę sobie tylko wyobrazić gorycz odczuwaną przez tych, którzy opłakują ukochaną osobę utraconą z powodu koronawirusa lub tych, którzy nadal cierpią z powodu skutków choroby, gdy istnienie koronawirusa jest przez niektórych kwestionowane lub negowane. Teorie spiskowe są nie tylko fałszywe i niebezpieczne, ale także cyniczne i okrutne dla tych ludzi - podkreśla Angela Merkel. Od początku pandemii w Niemczech zdiagnozowano ponad 1,6 mln przypadków zakażenia koronawirusem. Na COVID-19 zmarło do tej pory w RFN ponad 32 tysiące osób.
