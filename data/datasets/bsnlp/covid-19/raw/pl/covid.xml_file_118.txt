118
pl
2021-01-01
http://www.fromtheweb.eu
Meksyk: Z powodu Covid-19 zmarło już 125,8 tys. ludzi

Liczba wszystkich zakażeń sięga 1 mln 426 094 przypadków. Szacunki te są zaniżone i władze Meksyku otwarcie o tym mówią. Liczba przeprowadzanych testów jest niewystarczająca. Według ministerstwa zdrowia od początku epidemii przetestowano ponad 3,5 miliona osób. Nie wszystkie przypadki zakażeń są zgłaszane, zwłaszcza gdy chodzi o infekcje bezobjawowe.

Meksyk jest czwartym krajem w świecie z największą liczbą zgonów wywołanych zakażeniem SARS-CoV-2, po Stanach Zjednoczonych, Brazylii i Indiach. Jeśli chodzi o całkowitą liczbę zakażeń, zajmuje 13 miejsce na świecie.

Jednocześnie, kraj ten jest pionierem w Ameryce Łacińskiej, jeśli chodzi o kampanię szczepień przeciwko Covid-19. Zaczęła się ona w Wigilię.

Prezydent Meksyku Andres Manuel Lopez Obrador zapowiedział w czwartek na konferencji prasowej, że większość obywateli Meksyku zostanie zaszczepiona przeciwko Covid-19 do kwietnia br.

Zgodnie z decyzją władz szczepionka trafiła w pierwszym rzędzie do pracowników blisko tysiąca szpitali, w których leczeni są chorzy na Covid-19. Osoby starsze i cierpiące na choroby chroniczne zostaną zaszczepione w drugiej kolejności.

Meksyk, który zmaga się z kryzysem gospodarczym w szczycie epidemii koronawirusa, jako pierwszy kraj Ameryki Łacińskiej otrzymał szczepionkę na Covid-19 firm Pfizer i BioNTech, ale zamówił też preparaty u innych  producentów.
