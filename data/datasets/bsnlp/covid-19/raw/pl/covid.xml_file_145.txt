145
pl
2021-01-01
http://www.fromtheweb.eu
W 2021 wkroczył już cały świat. Rok 2020 oficjalnie przeszedł do historii

W chorwackich miastach Petrinja, Sisak i Glina, gdzie trzy dni temu wystąpiło silne trzęsienie ziemi , noc sylwestrowa przypominała lata 90 ubiegłego wieku - pisze w piątek miejscowa prasa. Wielu ludzi Nowy Rok witało przy rozpalonych na ulicach ogniskach, w samochodach, namiotach, zupełnie tak jak podczas wojny bałkańskiej. - Jedzenie, pościel i inne rzeczy ciągle nam przynoszą ludzie z okolic. Pytają, czego jeszcze potrzebujemy - cytuje lokalna prasa ludzi, którzy podczas trzęsienia stracili dach nad głową i nocy sylwestrowej nie mogli spędzić w domowej atmosferze. Starają się jak mogą miejscowe władze, które podstawiły przyczepy kempingowe i zabierały potrzebujących do ośrodków recepcyjnych.

W Brazylii obowiązywał zakaz organizowania masowych imprez sylwestrowych, dlatego Brazylijczycy odpalali fajerwerki głównie na ulicach i osiedlach w pobliżu swoich miejsc zamieszkania. Kilkaset osób w maseczkach pojawiło się na Copacabanie, gdzie zwykle Nowy Rok wita około 2 mln osób. Tym razem słynna plaża oficjalnie była zamknięta, w Rio de Janeiro wstrzymany był też ruch metra po to, aby ludzie nie mieli możliwości tworzenia większych zgromadzeń. Dla niektórych przywitanie Nowego Roku było okazją do politycznej demonstracji. "Wynoś się Bolsonaro" - krzyczeli ludzie z okien i na balkonach w Rio de Janeiro i Sao Paulo, wyrażając w ten sposób niezadowolenie z polityki skrajnie prawicowego prezydenta kraju i jego nieudolnej walki z pandemią koronawirusa. W wielu szpitalach o północy zaległa minuta ciszy. Personel medyczny witał Nowy Rok przy łóżkach swoich pacjentów podłączonych do respiratorów, życząc im jak najszybszego powrotu do zdrowia. Wiele mówiono także o szczepionkach, które dla Brazylijczyków są obecnie jedyną nadzieją na złagodzenie katastrofalnych skutków pandemii.
