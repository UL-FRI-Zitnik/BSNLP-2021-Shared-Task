381
pl
2021-01-04
http://www.fromtheweb.eu
Nowa odmiana wirusa w kolejnym kraju

Chociaż w Grecji w ostatnich dniach malała liczba nowych infekcji - w sobotę potwierdzono 262 zakażenia koronawirusem, co było najniższą dzienną liczbą od września - w całym kraju na tydzień przywrócone zostały restrykcje, które władze zniosły tuż przed świętami. Ponownie zamknięte zostały między innymi salony fryzjerskie i sklepy, w których nie są sprzedawane towary pierwszej potrzeby.

Jak informuje Reuters, powołując się na przedstawiciela greckiego ministerstwa zdrowia, w niedzielę w tym kraju u czterech osób niedawno przybyłych z Wielkiej Brytanii stwierdzono obecność nowego szczepu koronawirusa. To pierwsze potwierdzone przypadki brytyjskiej mutacji w Grecji. Zakażone nową, bardziej zaraźliwą odmianą COVID-19 osoby przebywają na kwarantannie.

Najwyższą jak dotąd liczbę 4962 nowych przypadków koronawirusa wykryto w ciągu ostatniej doby w Irlandii, wskutek czego ich łączny bilans przekroczył 100 tysięcy - podało w niedzielę wieczorem ministerstwo zdrowia tego kraju. Zarejestrowano też siedem kolejnych zgonów. To trzeci dobowy najwyższy bilans zakażeń w ciągu ostatnich trzech dni w Irlandii.

Z kolei we Francji w ciągu ostatniej doby potwierdzono 12 489 nowych infekcji koronawirusem oraz 116 zgonów u osób, u których zdiagnozowano COVID-19 - poinformowało w niedzielę ministerstwo zdrowia w Paryżu. Celem francuskiego rządu i warunkiem rozluźnienia restrykcji jest trwałe zejście poniżej poziomu pięciu tysięcy zakażeń dziennie.

Francuskie władze są krytykowane za wolne tempo szczepień. Według danych cytowanych przez AFP, od 27 grudnia do 1 stycznia szczepionkę przeciwko COVID-19 otrzymało jedynie 516 osób w całym kraju. Swoje duże niezadowolenie z tego powodu wyraził prezydent Emmanuel Macron, zaś w niedzielę przedstawiciele ministerstwa zdrowia obiecali przyspieszenie tempa szczepień.

Znacznie lepiej, jeśli chodzi o liczbę szczepień, wygląda sytuacja we Włoszech. W ciągu tygodnia szczepionkę przyjęło ponad 84 tysiące osób. Minionej doby zaś potwierdzono 14 245 nowych zakażeń koronawirusem, 347 osób zmarło - poinformowało w niedzielę włoskie ministerstwo zdrowia. Bilans zgonów od początku pandemii przekroczył 75 tysięcy.

Rząd pracuje nad nowymi przepisami w sprawie restrykcji, które będą obowiązywać od 7 stycznia, czyli po zakończeniu świąteczno-noworocznego częściowego lockdownu.

Wcześniej, bo już od poniedziałku zaostrzenie restrykcji koronawirusowych wprowadza Norwegia - ogłosił dzień wcześniej rząd w tym kraju. Do 18 stycznia zakazana jest sprzedaż alkoholu w lokalach gastronomicznych, a w prywatnych spotkaniach może uczestniczyć do pięciu osób. W ramach obostrzeń szkoły wyższe muszą przejść na zdalny tryb nauczania. Wydarzenia sportowe, kulturalne oraz religijne powinni zostać przełożone na inny termin. Zaleca się rezygnację z wyjazdów krajowych oraz zagranicznych.

- Nie przyjmujcie gości przez najbliższe dwa tygodnie oraz unikajcie kontaktów społecznych - zaapelowała do rodaków premier Erna Solberg.

W Turcji dzienna liczba przypadków koronawirusa spadła do 9877 w ciągu doby - podało tamtejsze ministerstwo zdrowia. Po raz pierwszy od 6 grudnia poniżej 200 spadła także liczba zgonów. W sobotę informowano o 202 osobach, w niedzielę zaś o 193. Całkowita liczba ofiar śmiertelnych w Turcji wynosi 21 488.
