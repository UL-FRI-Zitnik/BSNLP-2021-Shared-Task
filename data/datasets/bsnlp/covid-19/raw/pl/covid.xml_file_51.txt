51
pl
2021-01-04
http://www.fromtheweb.eu
Powrót dzieci do szkół. Minister Zdrowia o decyzji rządu

W poniedziałek w całej Polsce rozpoczęły się ferie. Jednak czy po nich dzieci z najmłodszych klas wrócą do szkół? O tej możliwości oraz o szczepionkach przeciwko COVID-19 w najnowszym wywiadzie mówił minister zdrowia Adam Niedzielski.

W rozmowie z RMF FM minister zdrowia tonował nastroje w stosunku do ponownego otwarcia edukacji. - Myślę, że decyzja ws. powrotu dzieci do szkół zostanie podjęta dopiero za tydzień, bo musimy popatrzeć, jaki jest efekt świąt i efekt sylwestra pod kątem zakażeń. Jeżeli liczba zakażeń utrzyma się na poziomie 10 tysięcy, to pewnie dzieci z klas 1-3 wrócą do szkoły - mówił Adam Niedzielski.

Jednocześnie szef resortu zdrowia przekazał najnowsze dane dotyczące szczepień. - Udało nam się przekroczyć liczbę 50 tys. zaszczepionych (pierwszą dawką - red.). Przez trzy dni wykonywaliśmy powyżej 10 tys. szczepień, jednego dnia udało się nawet przekroczyć 20 tys. Ten potencjał nie jest wykorzystywany - dodał Niedzielski.

Były szef Narodowego Funduszu Zdrowia odniósł się także do sposobów obchodzenia obostrzeń związanych z pandemią koronawirusa. Jako przykład podano tutaj pomysł Polskiego Związku Pływackiego - jednym zapisem działacze powołali kadrę narodową złożoną z wszystkich polskich pływaków, którzy mają licencję związku, w wieku od 9 lat wzwyż.

- To są kompletne opary absurdu. Poziom wymyślania sposobów obchodzenia regulacji mających chronić nasze zdrowie i życie jest porażający. Rano rozmawiałem z szefem Głównego Inspektora Sanitarnego. Mówił mi, że w jednym mieście do uruchomienia lodowiska otworzono na środku tafli kwiaciarnię. Naprawdę nie wiem gdzie są granice abstrakcji - oznajmił Adam Niedzielski.
