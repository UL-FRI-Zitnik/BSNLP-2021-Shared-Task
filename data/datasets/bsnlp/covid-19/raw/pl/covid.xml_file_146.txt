146
pl
2021-01-01
http://www.fromtheweb.eu
CSK MSWiA: pierwsze szczepienie przeciw COVID-19 wykonano prawidłowo

Szpital przypomniał, że pierwsze zastosowanie w Polsce szczepionki przeciwko koronawirusowi miało miejsce w CSK MSWiA przez dr. Artura Zaczyńskiego. "Szczepienie zostało wykonane prawidłowo" - podkreślono. Potwierdza to – jak zaznaczono - sama zaszczepiona, Alicja Jakubowska, naczelna pielęgniarka szpitala. "Szczepieniami zajmuję się od 30 lat. Potwierdzam, że szczepienie, które wykonał dr Artur Zaczyński było zrobione prawidłowo i z zasadami sztuki: domięśniowo, igłą o odpowiedniej długości. Po szczepieniu czułam się i nadal czuję się bardzo dobrze i nie zauważam żadnych niepokojących objawów" – przekazała Jakubowska, cytowana w oświadczeniu.

Wskazano w nim, że zgodnie z rozporządzeniem Ministra Zdrowia z 10.12.2020 szczepienia ochronne mogą być przeprowadzane przez lekarzy. "Apelujemy o nierozpowszechnianie nieprawdziwych informacji dotyczących szczepień. Rozumiemy, że każda kontrowersyjna wypowiedź spotyka się z ogromnym zainteresowaniem społeczeństwa, jednakże taka opinia lub niesprawdzona informacja może wpłynąć na decyzje wielu ludzi dotyczących szczepień" – podkreśliła placówka. "Przed nami ogromne zadanie i odpowiedzialność - zachęcanie jak największej liczby Polaków do szczepienia przeciw koronawirusowi jest podstawowym warunkiem sukcesu w walce z pandemią" - zaznaczono. Oświadczenie, jak wyjaśniono, wydano w związku z wypowiedzią prof. Tadeusza Zielonki na antenie radia TOK FM, wyemitowaną w czwartek 31 grudnia. - Chodzi też o doświadczenie. Wszyscy widzieliśmy, jak wykonano to szczepienie - podskórnie, biorąc gruby fałd (skóry), a nie domięśniowo. A precyzyjnie jest określone, że ta szczepionka powinna być podana domięśniowo. To ma znaczenie. Dyskutowaliśmy, czy ta pani nie powinna się poddać drugi raz szczepieniu, bo podskórnie może to nie zadziałać tak samo jak domięśniowo - mówił prof. Zielonka. Pozostała część artykułu pod wideo.
