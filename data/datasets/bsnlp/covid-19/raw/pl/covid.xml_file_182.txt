182
pl
2021-01-02
http://www.fromtheweb.eu
Ponad 1 mln mieszkańców Izraela zaszczepiono na Covid-19. To najwyższy wynik na świecie

Z danych zgromadzonych do 1 stycznia wynika, że Izrael jest zdecydowanym liderem pod względem liczby podanych szczepionek w odniesieniu do liczby ludności. Na drugim miejscu jest Bahrajn - 3,5 proc., a na trzecim - 1,5 proc. Jeśli chodzi o liczby bezwzględne, to najwięcej zastrzyków ze szczepionką zrobiono w Chinach - 4,5 mln, w USA - 2,8 mln oraz w Wielkiej Brytanii i Izraelu - po 1 mln. W Europie na końcu pod tym względem plasuje się Francja , gdzie do 30 grudnia podano jedynie 138 szczepionek. Według BBC, to efekt m.in. dużego sceptycyzmu społeczeństwa francuskiego, strategii dającej priorytet mieszkańcom ośrodków opieki nad seniorami, a także długo trwających procedur formalnych.

Izrael był jednym z pierwszych krajów, które zaczęły szczepienie ludności. Proces ten trwa w tym kraju od 19 grudnia. Od tego czasu preparat Pfizer/BioNTech otrzymuje średnio 150 tys. osób dziennie. Jako pierwsza na świecie szczepienia zaczęła Wielka Brytania , gdzie 8 grudnia pierwszą szczepionkę otrzymała w szpitalu w Coventry prawie 91-letnia Margaret Keenan. Liczby dotyczące szczepień uwzględniają jedynie pierwsze dawki szczepionek, podczas gdy wszystkie stosowane obecnie szczepionki wymagają podania dwóch dawek w odstępie około trzech tygodni. W Wielkiej Brytanii rząd przyjął niedawno strategię mającą na celu podanie pierwszej dawki maksymalnie dużej liczbie osób, nawet za cenę odłożenia podania drugiej dawki w czasie. Badania wskazują, że odporność na koronawirusa nabywa się już po pierwszej dawce, jednak nie jest ona tak silna i trwała, jak po dwóch zastrzykach.
