15
pl
2021-01-04
http://www.fromtheweb.eu
Szczepionka mRNA czy wektorowa? Biotechnolog odpowiada, którą z nich by wybrał

Szczepionkę mRNA (np. Pfizer&BioNTech) czy szczepionkę Astra Zeneca (bazującą na innej technologii) - którą z nich wybrałby biolog dr Krzysztof Kucharczyk? - Interesowałaby mnie skuteczność. Gdy przyjdzie moja kolejność, myślę, że będzie już duża liczba danych nt. skuteczności i bezpieczeństwa - powiedział w rozmowie z Katarzyną Gójską w radiowej Jedynce.



W Polsce trwają już szczepienia z zastosowaniem preparatu Pfizera i BioNTechu, który bazuje na technologii mRNA. Na czym ona polega? Tak tłumaczy to Polski Związek Higieny na swoich stronach internetowych: "mRNA w szczepionce przeciw COVID-19 zawiera informację o syntezie białka S (kolca) SARS-CoV-2. mRNA jest zamknięte w nanocząsteczkach lipidowych, które pełnią rolę ochronną (mRNA nie ulega od razu degradacji) oraz pomagają w transporcie RNA do komórki (ułatwiają przenikanie przez błonę komórkową komórek człowieka). Dzięki temu mRNA ze szczepionki wnika do cytoplazmy komórki osoby zaszczepionej i dochodzi tam do produkcji białka S koronawirusa. Białko to jako antygen posiada silne właściwości immunogenne, dzięki czemu pobudza układ odpornościowy człowieka do produkcji przeciwciał neutralizujących i odpowiedzi komórkowej". Wielka Brytania dziś rozpocząć ma szczepienia innym preparatem, opracowanym przez firmę Astra Zeneca i Uniwersytet Oksfordzki. Bazuje ona na innej technologii, opartej na nieaktywnej cząstce adenowirusa szympansa (konstrukt ChAdOx1), zawierającej białko kolca koronawirusa SARS-CoV-2. Następuje wówczas reakcja układu immunologicznego taka sama, jaka wystąpiłaby przy zakażeniu koronawirusem. Wydaje się, że szczepionki mRNA są najnowszą technologią, a szczepionki wektorowe [takie jak Astra Zeneca] znane są od wielu lat (...) Są inne firmy opracowujące szczepionki wektorowe. Johnson&Johnson prowadzi już ostatnie badania nad bezpieczeństwem i skutecznością swojej szczepionki. - powiedział w radiowej Jedynce dr Krzysztof Kucharczyk, biotechnolog. Na którą ze szczepionek zdecydowałby się sam dr Kucharczyk? Interesowałaby mnie skuteczność. Gdy przyjdzie moja kolejność, mysle, że będzie już duża liczba danych nt. skuteczności i bezpieczeństwa. - odpowiedział. Polski rząd, według danych zawartych w Narodowym Programie Szczepień (12 grudnia 2020) zamówił 16 mln dawek szczepionki Astra Zeneca, 16,98 mln dawek Johnson&Johnson, 16,74 mln dawek - Pfizer&BioNTech, 5,65 mln - CureVac oraz 6,69 mln dawek szczepionki Moderny. Szczepionka Pfizera wykazuje skuteczność na poziomie 95 proc. Co to oznacza? - Badania kliniczne przy tej szczepionce były prowadzone tak, że oceniano odsetek osób, który nie zachoruje. (...) Połowa ochotników dostała placebo, a połowa aktywną substancję. Rozkodowano dane (...) i okazało się, że wśród ok. 200 osób, które zachorowały w grupie włączonej do badań ochotników, 95 proc. to były osoby, które dostały placebo, a tylko 5 proc. - które dostały szczepionkę - tłumaczył biotechnolog.
