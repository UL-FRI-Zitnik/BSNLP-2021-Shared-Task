file18724314
cs
2021-01-11
http://www.fromtheweb.eu
Co se teď bude v USA dít? Bidena čeká dlouhá cesta do Bílého domu

Joe Biden podle matematických propočtů vyhrál americké prezidentské volby. Za vítěze ho označilo vícero amerických médií. Neznamená na to ale, že už je Biden prezidentem. Do Oválné pracovny to pro něj může být ještě dlouhá cesta.

Joe Biden má po vítězství v Pensylvánii podle propočtů televize CNN jistých 273 z 270 potřebných volitelů. Zatím jde stále jen o mediální projekce založené na matematických výpočtech a sociologických datech. Na oficiální výsledky hlasování budou muset Američané počkat nejméně dny, možná i týdny. Sečtené ještě nejsou všechny hlasy. Volby letos zpomalilo korespondenční hlasování kvůli pandemii koronaviru.

Co obvykle následuje?

V té době tradičně následuje projev vítězného kandidáta a pak také projev toho poraženého, který uzná prohru. Jako příklad už po sociálních sítích krouží státnický projev republikánského kandidáta Johna McCaina, nad kterým v roce 2008 zvítězil Barack Obama. Po vypjaté kampani McCain tlumil vášně a označil Obamu za prezidenta všech Američanů.
