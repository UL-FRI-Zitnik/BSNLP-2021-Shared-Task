file18908009
cs
2021-01-11
http://www.fromtheweb.eu
Biden předstihl Trumpa v klíčové Pensylvánii. Pokud ji ovládne, může se stát prezidentem

Několik posledních procent hlasů stačí spočítat v rozhodujících státech letošní prezidentské volby v USA. Podle odhadu agentury AP a stanice Fox Trump dosud získal na svou stranu 214 a Biden 264 volitelů z 270 potřebných pro vítězství, podle CNN je poměr 213 ku 253. Biden už vede v Nevadě, Georgii i Pensylvánii a jeho náskok tam roste. V Severní Karolíně, kde vede Trump, má sčítání pauzu. V Arizoně, kterou AP a Fox považují za rozhodnutou pro Bidena, se náskok demokrata snižuje.

V Pensylvánii Biden vede už o téměř 30 tisíc hlasů. Pokud by ji s jejími dvaceti voliteli ovládl, měl by už jisté křeslo v Bílém domě nehledě na výsledky v dalších nerozhodnutých státech. V Georgii je sečteno 99 procent hlasů a na poslední chvíli se tam ujal vedení Biden. Nyní vede o přibližně čtyři tisíce hlasů.

V obou státech a v některých dalších se zřejmě budou hlasy přepočítávat. Nárok na to vzniká, pokud je rozdíl menší půl procentního bodu. „Při takto těsném rozdílu budeme v Georgii přepočítávat,“ potvrdil Georgijský státní tajemník Brad Raffensperger. Podle něj ještě nebylo započítáno na čtyři tisíce hlasů odevzdaných na dálku ve velkých okresech, kromě toho mohlo dorazit ještě několik tisíc hlasů zaslaných vojáky, kteří působí na zahraničních misích.

V Pensylvánii po sečtení 96 procent hlasů Biden zatím získává 49,5 procenta, nynější prezident 49,2 procenta. V Nevadě je po sečtení 93 procent hlasů rovněž ve vedení Biden s 49,8 procenta oproti 48 procentům Trumpa. Bývalý viceprezident USA má zatím navrch i v Arizoně, kde sečetli 94 procent hlasů. Bidenova podpora zde činí 49,8 procenta, Trumpova 48,7 procenta.
