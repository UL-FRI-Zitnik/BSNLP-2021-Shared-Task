file18724157
cs
2021-01-11
http://www.fromtheweb.eu
Pošta má 10 dní po volbách na doručení hlasů. Soud odmítl Trumpovu kritiku

Americký nejvyšší soud zamítl žádost volebního týmu Donalda Trumpa, který chtěl zablokovat prodloužení lhůty pro přijetí volebních hlasů zaslaných poštou v Severní Karolíně. Informovala o tom agentura AP, podle níž se jedná o dílčí vítězství demokratů před prezidentskými volbami konanými 3. listopadu.

Soudci ve středu místního času nevyhověli žádosti republikánů a ponechali v platnosti verdikt soudu nižší instance, který schválil rozhodnutí volební komise v Severní Karolíně o prodloužení nejzazšího termínu pro započtení korespondenčních hlasů. Ta s ohledem na možné problémy americké pošty se včasným doručováním rozhodla, že platné budou ty hlasy, které budou odeslány nejpozději v den voleb a doručeny do 12. listopadu.

Nejvyšší soud dříve ve středu zamítl i další návrh republikánů, kteří se dožadovali přednostního projednání obdobné žaloby proti prodloužení lhůty pro započtení hlasů poštou v Pensylvánii.
