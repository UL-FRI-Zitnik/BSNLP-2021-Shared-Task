file18724233
cs
2021-01-11
http://www.fromtheweb.eu
Americká novinářka přišla do Českého rozhlasu vyvrátit Trumpova varování: Volební podvod, za to je pět let vězení, to by nikdo neriskoval

Hostem Dvaceti minut Radiožurnálu Českého rozhlasu byla Kim Wehleová, právní analytička a komentátorka televize CBS. Americké prezidentské volby zatím nemají jasného vítěze. Obě strany slibují, že jsou připraveny bojovat o vítězství u soudu. Jak bude souboj o Bílý dům pokračovat, a obejde se bez násilností a porušování demokratických principů?

„Skutečně nevíme, čekáme, že to bude ještě asi pár dní, doufejme, že v pátek,“ poznamenala Wehleová k tomu, kdy by mohly být výsledky. „Je to tak, že státy sčítají hlasovací lístky a v závislosti na tom, jaké má ten který stát zákony, tak můžou začít sčítat v různé dny. Takže víme, že Donald Trump vyhrál Floridu, protože floridský zákon stanovuje, že korespondenční hlasy se mohou sčítat už týdny před volebním dnem. Ovšem v Pensylvánii, tam se mohly začít sčítat až včera. Takže jsou to miliony lístků a jsou to státy, které nejsou zvyklé mít tolik korespondenčních lístků, takže opravdu bude trvat fyzicky přepočítat tyto lístky. Nemůžou prostě s nimi začít dřív,“ vysvětluje Wehleová, čím je zdržení způsobeno. V Pensylvánii jsou, podle ní, ještě další zádrhely; musí se totiž ujistit, že poštovní úřad dodal všechny hlasovací lístky do včerejšího dne.
