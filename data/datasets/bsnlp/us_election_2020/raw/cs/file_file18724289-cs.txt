file18724289
cs
2021-01-11
http://www.fromtheweb.eu
USA: Proč je „270“ kouzelným číslem prezidentských voleb (1)


Vím, že pravidelní čtenáři Neviditelného psa už dávno ví, že 270 je minimální počet hlasů ve sboru volitelů, které musí budoucí prezident ve volebním klání získat, aby byl zvolen. Zdá se tedy, že tento můj příspěvek by mohl být docela krátký – ale opak je pravdou, bude možná na poměry zdejších příspěvků až nezvykle dlouhý, proto bude rozdělen do několika částí.

Pokusím se totiž vysvětlit nejen ono magické číslo 270 – svatý grál amerických prezidentských voleb, ale i samotnou podstatu sboru volitelů a průběh prezidentských voleb, a to, jak jistě uznáte nějakou chvíli zabere. Nejprve ale nechme promluvit ústavu USA, která ve svém druhém článku říká mj. toto:

„Prezident je volen spolu se svým viceprezidentem, voleným na tutéž dobu, následujícím způsobem:

Každý jednotlivý stát určí - způsobem stanoveným jeho vlastním zákonodárstvím - počet volitelů, rovnající se celkovému počtu senátorů a členů Sněmovny reprezentantů, které tento stát vysílá do Kongresu; volitelem nesmí být však senátor, člen Sněmovny reprezentantů ani osoba, která zastává nějaký čestný nebo placený úřad ve správě Spojených států.
