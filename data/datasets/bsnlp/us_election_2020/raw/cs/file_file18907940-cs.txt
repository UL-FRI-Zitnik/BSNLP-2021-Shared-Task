file18907940
cs
2021-01-11
http://www.fromtheweb.eu
ON-LINE: Budu prezidentem všech Američanů, hlásí Biden. K vítězství mu gratulovali Gates či Merkelová

Ve Spojených státech končí sčítání hlasů. Za vítěze voleb a příštího prezidenta USA, takzvaného President Elect, byl po extrémně vyrovnané bitvě vyhlášen kandidát Demokratické strany Joe Biden. Zároveň stále platí, že situaci může ještě ovlivnit avizované napadení voleb od týmu současného prezidenta Donalda Trumpa. Ten požaduje přepočet hlasů a hodlá se také obrátit na Nejvyšší soud. Aktuální informace z USA hledejte v našem on-line přenosu uvnitř článku.

Biden podle projekcí agentur AP, Bloomberg, stanice CNN nebo britského deníku The Guardian získal potřebných 270 volitelů. Trumpovi jich připadá zatím výrazně méně. Sám Biden uvedl, že počítá s počtem 300 volitelů.

Zásadní průlom průběhu sčítání přišel v Pensylvánii. Klíčový stát, který se barvil ve prospěch Trumpa, se v pátek překlopil ve výhru Bidena. Americká média už to vnímala jako signál k tomu, že by sám Biden na základě tohoto zlomu mohl oznámit vítězství ve volbách.
