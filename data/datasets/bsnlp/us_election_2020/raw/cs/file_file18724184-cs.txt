file18724184
cs
2021-01-11
http://www.fromtheweb.eu
„Nechci odklad, chci volby,“ otočil Trump. Opět ale zdůraznil obavy z korespondenčního hlasování

Americký prezident Donald Trump ve čtvrtek večer řekl, že letošní prezidentské volby odkládat nechce. Nadále má ale podle svých slov obavy, že by problémy mohly způsobit miliony korespondenčních hlasů. Uvedl to několik hodin poté, co se poprvé zmínil o možnosti odložit listopadový výběr hlavy státu, datum je přitom zakotveno v zákoně.

„Chci volby a výsledek mnohem, mnohem více než vy,“ řekl Trump v Bílém domě. „Nechci odklad. Chci volby. Ale také nechci čekat tři měsíce a pak zjistit, že hlasy úplně chybí a volby nic neznamenají,“ prohlásil republikánský prezident, který usiluje o znovuzvolení.

Trump poukázal na nedávné zprávy z médií o možných problémech s opožděnými korespondenčními hlasy a řekl, že by mohlo trvat i týdny, měsíce, ba roky, než se přetřídí. „Jestli chci změnu termínu? Ne, ale nechci tu mít nečestné volby,“ zdůraznil Trump.

Myšlenky na odklad voleb odsoudili demokraté i řada republikánů

Šéf Bílého domu předtím vyslovil obavy, že korespondenční hlasování bude zneužito k volebním podvodům, a jeho myšlenky na odklad voleb odsoudili nejen zástupci demokratů, ale i řada republikánů, podle nichž prezident chtěl odpoutat pozornost od nepříznivých zpráv mimo jiné o stavu americké ekonomiky.

Trump ve čtvrtek na Twitteru napsal: „S univerzálním hlasováním poštou (nikoliv hlasováním v nepřítomnosti, které je v pořádku) budou volby 2020 nejnepřesnějšími a nejvíce podvodnými v historii. Pro Spojené státy to bude velký trapas. Odložte volby, dokud lidé nebudou moci hlasovat správně a bezpečně???“
