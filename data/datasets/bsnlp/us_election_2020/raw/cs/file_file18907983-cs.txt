file18907983
cs
2021-01-11
http://www.fromtheweb.eu
Biden versus Trump: V souboji o Bílý dům půjde hlavně o zdravotnictví, ekonomiku a migraci


Za půl roku už budou američtí občané znát jméno (staro)nového prezidenta. Obhájce úřadu Donalda Trumpa vyzývá demokrat Joe Biden a ústřední témata jeho kampaně jsou jasná –⁠ zdravotnictví a kritika hlavy státu. Kandidáta už podpořili přední straníci, přesto kampaň skýtá úskalí, například nesnáze spojené s koronavirovými omezeními. Kvůli nákaze musel plány měnit i Trump. Prosperující ekonomika USA padá a země eviduje 30 milionů nezaměstnaných. Prezident má pro voliče jasný vzkaz: „Postavili jsme nejlepší ekonomiku na světě, uděláme to znovu.“

„Joe Biden ví, jak na to,“ prohlásila šéfka Sněmovny reprezentantů Nancy Pelosiová, když svého stranického kolegu podpořila v boji o Bílý dům. Její videozpráva pokračuje: „Když náš národ čelil hospodářské recesi, byl to Joe Biden, kdo se postaral o přijetí a funkčnost záchranného balíku, který pomohl vytvořit a zachránit miliony pracovních míst.“
