file18724208
cs
2021-01-11
http://www.fromtheweb.eu
Na výsledky prezidentských voleb v USA si zřejmě počkáme. Může je rozhodnout soud

Kdo bude příští čtyři roky vést Spojené státy, zda Donald Trump, nebo Joe Biden, bychom teoreticky měli vědět už ve středu 4. listopadu v brzkých ranních hodinách středoevropského času. Letos to však nejspíš nebude tak jednoduché. Kvůli pandemii koronaviru lze očekávat, že si na výsledek počkáme ještě několik následujících dní, možná dokonce týdnů až měsíců.

Vítěz voleb je obvykle znám už v závěru volebního dne, který letos připadá na úterý 3. listopadu. Často i bez ohledu na to, zda jsou již všechny hlasy sečteny. Americkým prezidentem se totiž nestane ten, kdo získá většinu hlasů, nýbrž kandidát, který zvítězí v klíčových státech. Každý stát má určitý počet takzvaných volitelů, zhruba podle velikosti populace. Pracovnu v Bílém domě získá uchazeč, jenž si zajistí minimálně 270 volitelů.
