file18907973
cs
2021-01-11
http://www.fromtheweb.eu
Bez covidu by pro Bidena bylo těžké Trumpa porazit, říká amerikanista

Mají republikáni budoucnost? Nejen o vývoji Republikánské strany na americké politické scéně a o možných dopadech demografických změn v elektorátech na nadcházející volby promluvil v rozhovoru pro EuroZprávy.cz Tomáš Hostýnek z Katedry anglického jazyka a literatury a mezinárodních vztahů na Západočeské univerzitě v Plzni.

V srpnu měli republikáni i demokraté možnost prezentovat svoji agendu na tradičních stranických sjezdech a oficiálně nominovat své kandidáty pro nadcházející volby. Jak na Vás sjezdy působily a co vypověděly o směru, kterým se politika moderní Republikánské strany ubírá?

Na těch sjezdech jsme mohli názorně vidět, že poselství, které se obě strany snažily voličům prezentovat, bylo dramaticky odlišné. Poselství Republikánské strany bylo v podstatě následující: ,,Jestli si chcete zvolit demokraty a Joe Bidena, tak naše země nebude fungovat, budeme tu mít rozvrat, vedle vás budou žít gayové a země skončí v naprostém chaosu a anarchii.“ Zatímco ale země už je v naprostém chaosu a anarchii. Stačí se podívat, co republikáni za čtyři roky provedli. Demokraté na druhou stranu vystoupili jako strana, která tohle dokázala nějakým způsobem reflektovat a nabídnout řešení. Republikáni na svém sjezdu více méně bili na poplach, u demokratů byla znát tendence sjednocovat a dát zemi zpět do pořádku.
