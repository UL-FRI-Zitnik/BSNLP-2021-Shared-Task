file18907987
cs
2021-01-11
http://www.fromtheweb.eu
Trump, nebo Biden? Volby jsou tady, ale sčítání hlasů může trvat týdny

USA před sebou mají vyvrcholení politického klání, které oba jeho hlavní aktéři – republikánský prezident Donald Trump a jeho demokratický vyzyvatel Joe Biden – líčí jako boj o samotné základy země. Američané v úterý dokončí výběr svých nejvyšších představitelů a kromě vysoké volební účasti lze čekat i spory o legitimitě výsledků.

Mimořádné jsou i další okolnosti, které svědčí o napětí v americké společnosti. Zaznívají varování před možnými násilnostmi, úřady i podniky se připravují na možnost povolebních nepokojů, zatímco občané v posledních měsících v rekordní míře nakupují zbraně.

Polarizaci a vášně jen posiluje záplava dezinformací. V USA tak existují všechny předpoklady pro dramatický závěr volebního cyklu. „Ještě nikdy nebyli voliči postaveni před jasnější volbu mezi dvěma stranami, dvěma vizemi,“ řekl prezident Trump na srpnovém sjezdu republikánů.

Podobně se před několika dny vyjádřil Biden, podle kterého by kontrast v „souboru hodnot“ dvou prezidentských kandidátů nemohl být větší.

Od loňského jara, kdy bývalý viceprezident ohlásil, že bude potřetí kandidovat na prezidenta, zažily USA sérii historických událostí.

Hlava státu čelila ústavní žalobě kvůli údajnému zneužití funkce, zemi zachvátila největší vlna protestů za poslední dekády, rekordně ničivá sezona požárů na západě zdevastovala tisíce obydlí. A vypukla epidemie, která nabourala ekonomiku a způsobila smrt nejméně 230 tisíc obyvatel.
