file18724216
cs
2021-01-11
http://www.fromtheweb.eu
Podvody, které se nestaly. Příběhy o nich přesto ovlivňují volby v USA

Korespondenční hlasování v USA je opředeno mýty. O podvodech, manipulaci s hlasy, ztracenými i záměrně zahozenými lístky. Ačkoli o nich mnohdy neexistují důkazy, Trumpovy báje zjevně zasáhly cíl. Lidé jim věří a podvodů se bojí.

Všechny tyhle příběhy začínají podobně nevinně. „Včera v kanceláři našli šest hlasovacích lístků hozených v koši,“ začíná vyprávění Donald Trump v rozhlasovém pořadu Fox News 24. září. „Byly to Trumpovy lístky. Osm hlasovacích lístků v nějaké kanceláři v jednom státě.“ O čtyři hodiny později už Bílý dům novinářům naznačuje, že tím státem je Pensylvánie. Ještě toho odpoledne se neověřené tvrzení stává oficiálním oznámením amerického ministerstva spravedlnosti. V tiskové zprávě federální prokurátoři prohlašují, že v Luzerne County v Pensylvánii bylo nalezeno dokonce devět vyřazených hlasovacích lístků, z nichž sedm byly hlasy pro Trumpa.

Je mimořádně vzácné, aby federální prokurátoři zveřejňovali informace o vyšetřování, které sotva začalo, a o to vzácnější je odhalení jeho politicky citlivých podrobností. Případ odhozených volebních lístků dostal prostor v celostátních zprávách i na sociálních sítích. Pro republikány dostatečný důkaz o spiknutí s cílem zmanipulovat volby. Jejich kandidát Donald Trump stejně tak argumentoval během národní debaty sledované 73 miliony diváků.

Tou dobou už ale existovalo vysvětlení celé situace. Volební šéf okresu v Pensylvánii uvedl, že vyřazené hlasovací lístky byly jednoduše „chybou“ zmateného brigádníka, nikoli „úmyslný podvod“. Tomu už se však pozornosti pro nezajímavost nedostalo.
