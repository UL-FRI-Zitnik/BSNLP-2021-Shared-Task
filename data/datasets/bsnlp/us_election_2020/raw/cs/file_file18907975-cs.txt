file18907975
cs
2021-01-11
http://www.fromtheweb.eu
Den zúčtování. Které státy rozhodnou?

Amerika stojí před prezidentskými volbami, které bez ohledu na výsledek změní její tvář. Neurvalý nevzdělanec, samolibý diktátor a notorický lhář v nich stojí proti pokrytecké a okoukané rutinérce zatížené neudržitelnou ctižádostí a pohrdající okolím. Tak alespoň viděly své soupeře volební štáby demokratky Hillary Clintonové a republikána Donalda Trumpa. Američané v úterý budou podle všeho volit kandidáta, který je méně nežádoucí.

Ve Spojených státech si nevybírají prezidenta přímo, ale dvoustupňově. V každém státu občané hodí svůj hlas takzvaným volitelům, kteří zastupují kandidáty. Až ti hlasují v dalším kole a výsledky jejich volby kopírují kolo předchozí. K tomu, aby se stal prezidentem, potřebuje kandidát hlasy minimálně 270 volitelů ze 538. Podle průzkumu CNN, který byl zveřejněn v sobotu, by měla Hillary Clintonová získat nejméně 268 volitelů. Toto číslo ovšem zahrnuje i státy, ve kterých jsou rozdíly minimální, s naprostou jistotou tedy až do poslední chvíle nelze říct, jak volby dopadnou. V 37 státech začaly volby už o řadu týdnů dříve, voliči měli možnost poslat hlasovací lístek poštou nebo se osobně dostavit k urnám. Tento způsob využilo rekordních 41 milionů voličů. Je to kvůli celkové vyhrocenosti kampaně a zároveň faktu, že víc než kdy dřív obě strany podezřívají tu druhou z pokusů manipulovat výsledky.
zde.
