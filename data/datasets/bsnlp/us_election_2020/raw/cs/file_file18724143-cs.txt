file18724143
cs
2021-01-11
http://www.fromtheweb.eu
MÉDIA: Jak ČT zhodnotila americké volby

Lubomír Zaorálek s Jakubem Železným falšovali americkou současnost i dějiny v přímém přenosu. Ukázka „skrytého hodnocení“ metodou selekce a falšování faktů.

Představte si, že bychom byli v době, kdy v Rusku probíhala bolševická revoluce a média vám místo zásadních zpráv přinášela jen drby o tom, jaké lidské neřesti má Kerenský, kolik platí za golf, kdy koho políbil... něco podobného nám předvádí ČT ve zpravodajství o kulturní revoluci v USA. Vrcholem byla vysvětlující debata v pořadu Události a komentáře dne 5. listopadu 2020, na kterou snad budu muset napsat stížnost Radě ČT. Moderátor Jakub Železný s protiamerickým demagogem Lubomírem Zaorálkem zde zábavnou dialogovou formou předložili selektivní a nepravdivé informace o dění v USA, přičemž zcela obrátili znaménka, z republikánů udělali nepřátele demokracie a ze Zaorálka jakéhosi garanta nestrannosti a spravedlivého hodnocení.

Nevěříte, že Zaorálek z ČSSD je protiamerický demagog? Připomenu vám něco z jeho kariéry. V prosinci 2006, když byla ČSSD v opozici, připravoval na půdě poslanecké sněmovny protiamerický seminář „Pražská výzva pro Irák“. Pomáhali mu Jan Kavan a Vojtěch Filip z KSČM.
