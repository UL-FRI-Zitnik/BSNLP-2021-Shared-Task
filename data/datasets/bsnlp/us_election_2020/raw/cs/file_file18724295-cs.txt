file18724295
cs
2021-01-11
http://www.fromtheweb.eu
Jak fungují volby v USA? Nevyhraje je ten, kdo získá větší počet hlasů, rozhoduje Sbor volitelů

V USA začal poslední den prezidentských voleb. | foto: Reuters

WASHINGTON/PRAHA Američané v úterý opět po čtyřech letech míří k volebním urnám, aby si vybrali prezidenta. Společně s ním také vybírají nové členy Sněmovny reprezentantů, obmění třetinu Senátu a v řadě států i guvernéry. Volební den, který podle ústavy probíhá první úterý po prvním pondělí v listopadu, proto není zdaleka zasvěcen pouze volbě hlavy státu. Přesto je výběr prezidenta tím nejzajímavějším momentem.

Samotné volby se konají stejně jako v Česku. Američané vezmou volební lístky, dojdou k urně, odvolí. Proces, který následuje, ale odděluje USA od ostatních demokracií. Spojené státy jsou federace a prezidentské volby nejsou jedny. Je jich 50 různých. Oba kandidáti (letos Donald Trump a Joe Biden) se snaží získat co nejvíce států, respektive jejich volitelů. O samotném prezidentovi totiž rozhoduje tzv. Electoral college – Sbor volitelů.
