file18908008
cs
2021-01-11
http://www.fromtheweb.eu
Volby ještě neskončily, Trump už povolal do boje právníky

Vyhrocené americké prezidentské volby ještě nemají svého vítěze. Zatímco pokračuje nečekaně těsný souboj mezi Joem Bidenem a Donaldem Trumpem, současný nájemník Bílého domu tasí právníky. Žádá třeba přepočet hlasů ve Wisconsinu.

Po dramatické volební noci, kdy se zdálo, že se vedení jasně ujal nynější šéf Bílého domu a republikán Donald Trump, se během středy několik klíčových států přiklonilo k demokratovi Joeu Bidenovi, a to hlavně díky korespondenčním hlasům.

Trumpova kampaň již oznámila, že bude žádat přepočet hlasů ve Wisconsinu, kde vyhrál podle CNN Joe Biden, čímž získal dalších 10 volitelů. Demokrat už má 237 z 270 potřebných volitelů. Právními kroky hrozí současná hlava Spojených států i v Michiganu, kde vede Biden, či v Pensylvánii, kde Trump přichází o velký náskok.

Šéfka Bidenovy kampaně Jennifer O'Malleyová Dillonová ve středu uvedla, že očekává Bidenovo vítězství právě v klíčových státech Michigan, Wisconsin a Pensylvánie. Bývalý viceprezident by podle ní mohl během středy také získat potřebný počet 270 volitelů, čímž by zvítězil v souboji o Bílý dům.
