file18908004
cs
2021-01-11
http://www.fromtheweb.eu
Šest bláznivých, ale reálných výsledků dnešních amerických voleb, kdy v noci nevyhraje ani Trump ani Biden

Celý svět se rozdělil na dvě poloviny a trochu po vzoru Losny a Mažnáka se těší buď na noční obhajobu Donalda Trumpa, nebo naopak na nástup Joe Bidena do Bílého domu. Všichni čekají, že ráno budeme vědět, zda vyhrál současný republikánský prezident nebo jeho hlavní demokratický vyzyvatel. Jenže tentokrát je na stole i třetí cesta, podle níž do rána nevyhraje ani jeden z obou favoritů.

Tahle „třetí“ varianta má dokonce hned několik scénářů, jak podivně může dnešní americká volební noc skončit. Tady jsou základní z nich.

Američané se podle zveřejněných statistik kvůli covidu-19 zamilovali do hlasování poštou. Z toho by mohl mít radost každý epidemiolog. Jinak to už ale asi vidí každý člen některé z amerických okrskových volebních komisí. Spočítat skoro 64 milionů poštovních hlasů bude trvat hodně dlouho a prodlouží celý sčítací proces, protože u korespondenčních hlasů se většinou navíc porovnává podpis na obálce s podpisem na volební registrační kartě. Ale ani to není jediný zádrhel. V některých státech musí podle zákonů nebo podle pozdějších soudních rozhodnutí komise čekat i několik dalších dnů, zda ještě nedojdou korespondenční hlasy orazítkované až v hlavní volební den - 3. listopadu. Při velmi těsném výsledků v některých klíčových státech proto můžeme zítra ráno zjistit, že není jasné, kdo bude prezidentem, protože se bude muset čekat na dopočítání všech korespondenčních hlasů, z nichž část bude stále „na cestě“. Jak dlouho to může trvat? To teď nikdo přesněji neodhadne.
