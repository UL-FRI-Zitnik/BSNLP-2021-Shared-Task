file18907981
cs
2021-01-11
http://www.fromtheweb.eu
V ČR nechtěli do poslední chvíle přiznat vítězství Trumpa. Že ho zvolil venkov? Já utíkám na venkov, tam jsou ještě normální chlapi a ženské. Vondra, Hejma, Best, Joch a Fištejn k volbám v USA

Na půdě vysoké školy CEVRO Institut se mezi znalci amerického prostředí uskutečnila diskuse o zvolení Donalda Trumpa novým prezidentem Spojených států. Podle novináře Erika Besta Američanům dlouhodobě vtloukali do hlavy, že Rusko je velké nebezpečí, ale ti to nepřijali. Publicista Jefim Fištejn zase poukázal na to, že selhala kmenová politika, postavená na tom, že lidé volí podle barvy pleti či náboženství, což propagoval Barack Obama. Ondřej Hejma zhodnotil Trumpovo zvolení jako velkou frajeřinu Američanů.

Pikantní úvod měla diskuse „Americké volby“ na půdě vysoké školy CEVRO Institut. Její moderátor, ředitel Centra transatlantických vztahů Alexandr Vondra, zmínil vyjádření zatím jediného oficiálně ohlášeného kandidáta na přímou volbu českého prezidenta v roce 2018 Michala Horáčka. Ten se podle něj dopustil v souvislosti se zvolením Donalda Trumpa hned dvou fatálních chyb, když veřejně oznámil, že si vsadil sto tisíc korun na to, že se prezidentkou USA stane Hillary Clintonová. Jde jednak o úlet z mezinárodního pohledu, že si kandidát na prezidenta jedné země sází na budoucí hlavu jiného státu, ale i z domácího pohledu, že má zapotřebí se veřejnosti pochlubit, že pro něj nějakých sto tisíc korun žádné peníze nejsou, zatímco pro spoustu lidí je to velice slušná částka, s níž by zcela jistě naložili mnohem rozumněji.

Poté se diskutující zabývali tím, jak k volbám prezidenta Spojených států přistupovala většina médií. „Měl jsem pocit, že některé americké stanice, ale i Český rozhlas, nechtěly přiznávat pravdu, i když už to bylo jasné, jak to dopadne. Až jsem měl pocit, že si myslí, když to popírají, že tím změní výsledek,“ konstatoval česko-americký vydavatel bulletinu Fleet Sheet Erik Best. „Dopředu jsem řekl, že vyhraje Trump, tak jsem byl rád, že mi to vyšlo. Vidím to tak, že kdo chtěl pomalejší pokles, volil Clintonovou, kdo rychlejší, volil Trumpa. Ani ne tak kvůli tomu, co udělá, ale kvůli reakci okolního světa, třeba Republikánská strana nebo Centrální banka. Právě kvůli tomu se obávám, že Donald Trump nemusí přinést to, co jeho příznivci očekávají,“ dodal Erik Best.
