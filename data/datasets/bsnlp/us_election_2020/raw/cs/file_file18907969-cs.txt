file18907969
cs
2021-01-11
http://www.fromtheweb.eu
Trump i Biden zabojují na mítincích o Floridu. Šance zde mají vyrovnané

Do amerických prezidentských voleb zbývá méně než týden. Republikánský prezident Donald Trump a jeho demokratický protikandidát Joe Biden finišují kampaň a na mítincích v pro ně klíčových státech se snaží získat poslední politické body. Čtvrtek je zaslíbený Floridě, která už několik voleb rozhodla. Trump i Biden vystoupí v Tampě a každý po svém.

Mítinky obou prezidentských kandidátů se pořádají v režimech, které jsou příznačné i pro předvolební boj. Jejich ráz totiž určují (ne)opatření v souvislosti s koronavirem.

Zatímco Donald Trump pořádá politický mítink venku a počítá s účastí tisíců lidí, kteří mnohdy nedodržují rozestupy a někteří z nich nemají roušky, Joe Biden se rozhodl pro takzvaný „drive-in“. Diváci po celou dobu zůstanou ve svých autech.
