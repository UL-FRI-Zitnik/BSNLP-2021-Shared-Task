file18908010
cs
2021-01-11
http://www.fromtheweb.eu
USA: Biden vede už takřka všude výrazněji, než minule Clintonová

Prezidentský nominant demokratů má navrch aktuálně jak v celoamerických průzkumech, tak v šetřeních v těch státech USA, které americké volby obvykle rozhodují. Podle analytiků za to mohou zejména Trumpova poslední selhání.

Prezidentský kandidát-vyzyvatel z Demokratické strany USA Joe Biden vede aktuálně nad Donaldem Trumpem jak v celoamerických průzkumech, tak téměř ve všech šetřeních, která se dělají v tzv. swing sates — státech, v nichž nemá tradičně převahu ani jedna z hlavních amerických stran a jež v posledku volby rozhodují. Ukazují to měsíční průměry ze všech provedených výzkumů, jejichž výsledky zveřejňuje soustavně web RealClearPolitics. Biden měl v měsíci červnu náskok nad Trumpem v každém z obvyklých swing states kromě Iowy a Ohia. Všude s výjimkou Wisconsinu vedl zároveň více, než vedla ve stejné fázi volebního roku 2016 Hillary Clintonová.

Vyjádřeno v konkrétních číslech: celoamericky vedl Biden v červnu v průměru nad Trumpem o 8,8 procenta. Clintonová Trumpa předstihovala ve stejné době o 5,6 procenta. Ze swing states vedl Biden na Floridě v průměru o 6,4 procenta (Clintonová vedla v červnu 2016 o čtyři), v Pensylvánii o 7,0 procenta (Clintonová vedla o tři), v Arizoně o 3,5 procenta (Clintonová měla stejně jako Trump), v Nevadě o 4,5 procenta (Clintonová měla stejně jako Trump), v Michiganu o 7,5 procenta (Clintonová vedla o pět), v Severní Karolíně o tři procenta (Clintonová měla stejně jako Trump) a ve Wisconsinu o 6,5 procenta (Clintonová vedla o sedm).
