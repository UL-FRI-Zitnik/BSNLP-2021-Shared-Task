file18724279
cs
2021-01-11
http://www.fromtheweb.eu
Biden ovládl Pensylvánii, bude novým prezidentem USA

Spojené státy americké budou mít nového prezidenta. Podle projekcí zámořských médií vyhrál demokrat Joe Biden v Pensylvánii a přehoupl se tak přes potřebnou hranici 270 volitelů.

Republikán Donald Trump křeslo prezidenta USA neobhájí. Zpočátku sčítání hlasů měl sice v klíčových státech navrch, jakmile se však začaly započítávat korespondenční hlasy, Biden jej nejprve dotahoval a v Pensylvánii či Georgii posléze i předehnal. Právě ziskem 20 volitelů z Pensylvánie, které mu podle svých projekcí přisoudila agentura AP a televize CNN a ABC, se Biden dostal nad potřebnou hranici 270. V současnosti už má jistých 273 volitelů.

Trump už dopředu zpochybňoval věrohodnost korespondenčního hlasování a naznačoval, že je ochotný obrátit se na nejvyšší soud. Tuto možnost zmínil už během prvního dne sčítání hlasů, kdy měl ještě v tzv. swing states nad svým rivalem náskok. Jeho štáb už avizoval, že se bude domáhat přepočtu ve Wisconsinu a stejně bude zřejmě postupovat i v dalších státech.
