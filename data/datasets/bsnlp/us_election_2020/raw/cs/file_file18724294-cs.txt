file18724294
cs
2021-01-11
http://www.fromtheweb.eu
Trump o víkendu poprvé od voleb vystoupil na veřejném mítinku. V Georgii podpořil republikánské kandidáty

Donald Trump se svou ženou Melanií v Georgii podpořil tamní republikánské... | foto: ČTK

Valdosta/Praha „Musíte hlasovat pro Davida Perduea a Kelly Loefflerovou. Prostě musíte!“ Tak zněl klíčový vzkaz, který vyslal americký prezident Donald Trump na veřejném shromáždění ve městě Valdosta v jižanském federálním státě Georgia.

Perdue a Loefflerová jsou kandidáti Republikánské strany, kteří se ucházejí o křesla v Senátu (horní komoře parlamentu USA). O tom, uspějí-li proti svým demokratickým soupeřům, se rozhodne 5. ledna a půjde bez přehánění o klíčové souboje. Jestliže by alespoň jeden z republikánských kandidátů uspěl, znamenalo by to, že strana si podrží v Senátu většinu. Pokud by však obě křesla získali demokraté, vyrovnal by se de facto poměr mezi oběma stranami na 50 : 50 a při rovnosti hlasů by pak rozhodovala budoucí viceprezidentka a nominální předsedkyně Senátu, demokratka Kamala Harrisová.
