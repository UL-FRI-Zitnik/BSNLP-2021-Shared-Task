058
bg
2020-11-15
http://www.fromtheweb.eu
Тръмп призна победата на Байдън - но чрез фалшификация на вота

Доналд Тръмп изглежда призна днес за първи път победата на Джо Байдън на президентските избори в САЩ, но отново отправи обвинения, че вотът е бил фалшифициран, предаде Ройтерс.

"Той спечели, защото изборите бяха фалшифицирани", написа в Туитър президентът републиканец, без да споменава името на Байдън.

В посланието си Тръмп отново твърди, че републиканците не са могли да разположат свои наблюдатели в някои избирателни секции по време на преброяването на гласовете, по-специално в Пенсилвания. Това обвинение засега остава без доказателства.

Тръмп обвинява и компанията, осигурила софтуера за преброяване на гласовете, че принадлежи към "радикалната левица", а медиите според него били съучастници в измамата.

Доналд Тръмп посочва в друго съобщение, цитирано от ТАСС, че не възнамерява да признае поражение и че Байдън е победил само в очите на лъжливите медии.
