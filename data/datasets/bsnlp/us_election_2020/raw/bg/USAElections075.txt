075
bg
2020-11-02
http://www.fromtheweb.eu
Тръмп или Байдън - кой ще победи в изборите за президент на САЩ?

Вижте какво каза пред NOVA историкът, успявал да предвиди резултата на всички избори от 1984 г. досега

Часове преди началото на изборния ден – 93 милиона американци вече са дали своя глас в предварителното гласуване. 61 милиона от тях са го направили по пощата. Това са 68 процента от всички гласували преди 4 години. А големият въпрос е – кой ще спечели.

Историкът Алън Лихтман е познал всички американски президенти от времето на Рейгън досега. Това прави ученият един от най-търсените събеседници от големите американски телевизии. Лихтман направи своята прогноза и специално за NOVA.

- Каква е прогнозата Ви за тези президентски избори?

- Ще ви кажа. Като се позовавам на моите 13 основни принципа за наблюдение и прогноза на Белия дом, които коректно предсказаха всички избори за американски президент. От прогнозата ми, че Роналд Рейгън ще спечели през април 1982 г., във време на най-лошата рецесия от времената на Голямата депресия. За да стигнем до тази от 2016 година, когато познах, че ще спечели Доналд Тръмп.

Начинът, по който работи тази система от 13 принципа, измерва представянето на този, който в момента обитава Белия дом. Когато отговаряте само на 6 принципа от системата, мога да предвидя, че се очаква загуба. Сега Доналд Тръмп има 7 точки срещу себе си. С една повече от необходимото, за да се предвиди, че ще бъде победен. Така че моята прогноза е, че Доналд Тръмп ще загуби Белия дом, а Джо Байдън ще е следващият президент на Съединените щати.

- Това стопроцентна прогноза ли е?

- Е, все пак съм човек. Разбира се, че мога да направя и грешка. Но имам доста добра репутация, така че може да разчитате, че това е прогноза с много голяма точност.

- Кои от тези 13 основни принципа, които използвате, не могат да бъдат покрити от Тръмп в момента?

- Първият е в това, че Републиканците се представиха зле на междинните избори през 2018 г. Второто е краткосрочната прогноза за икономиката – влязохме в рецесия в изборната година. Дългосрочната прогноза за икономиката също не е в негова полза. Социалната тема също не е в негова полза заради всичко, което се случва в страната. Скандалите – любимият ми показател. Доналд Тръмп е едва третият президент, подложен на процедура по импиймчънт. А и във външната политика. Зетят на Тръмп Джаред Къшнер раздухваше успеха на договорките между Израел и някои арабски държави с посредничеството на Белия дом.

Но да сме наясно. Външната политика имаше само веднъж значение за изборите в САЩ. Когато Рейгън постигна монументален успех, сключвайки договора със Съветския съюз за ограничаване на въоръженията.

И последният и най-важен за мен показател, който измерва личните качества на кандидата,  че Тръмп не покрива моята дефиниция за възможно най-харизматичния кандидат, който може да привлече маса нови избиратели. Точно обратното. Той се обляга на една тясна основа. 60% от американците не му вярват и не го харесват.

- Не смятате, ли че всеки действащ президент би загубил по същите причини?

- Категорично не. Аз предвидих втората победа на Джордж Буш, след като беше действащ президент през 2004 и това се случи година и половина по-рано. Аз прогнозирах и победата на Барак Обама през 2012. Вярвате или не, го направих още през 2010. И тогава ме атакуваха, че не могат да се правят прогнози толкова рано. А аз отговорих - разбира се, че мога, защото отчитам динамиката на целия процес на управление, а не само изборни резултати.

- Какво се промени за тези четирите години, в които Тръмп беше президент? В какво не успя, опитвайки се да направи Америка велика отново?

- Знаете ли, през 2016 г., когато предвидих победата на Доналд Тръмп, той ми прати това копие от статията във „Вашингтон Поуст” с моето предвиждане и послание „Професоре, честито. Добра работа”. И отдолу – с големи, дебели букви – Доналд Джей Тръмп. Той призна моята прогноза, но не разбра дълбочината на анализа ми. Има голяма разлика, когато си новобранец в битката за Белия дом, и когато вече управляваш.

Тръмп не го разбра, придържаше се към стила на работа, който му спечели президентството, придържаше това, което правеше през 2016 г. и всичко това му изигра лоша шега, когато трябваше да се справя с нещо съвсем ново, като пандемията през 2020 г. и с голямата криза, породена от социалната и расова несправедливост. Това му костваше загуби и в икономиката и в социалната сфера. Няма кой друг да обвинява освен себе си. Той е президентът.

Хърбърт Хувър, който водеше страната по време на Голямата депресия, казва през 1929 г.: „Когато си президент – обяснявай, че слънцето грее заради тебе, а опонентите са виновни – за силния дъжд”.

- Кой ще спечели?

- Джо Байдън!
