086
bg
1970-01-01
http://www.fromtheweb.eu
Автор: news.bg

06.11.2020 17:42:52

Предизборният щаб на Джо Байдън отговори на информациите, че президентът Доналд Тръмп не планира да признае, че губи президентските избори.

"Както казахме на 19 юли, американският народ ще реши тези избори. А правителството на САЩ е напълно способно да изведе нарушителите от Белия дом", подчерта в изявление говорителят на предизборния щаб Андрю Бейтс.

По-рано предизборният щаб на Тръмп публикува изявление, в което настоява, че президентската надпревара "не е приключила", въпреки че Байдън поведе в ключовия спорен щат Пенсилвания.

"Тези избори не са приключили. Невярната прогноза на Джо Байдън като победител се основава на резултати в четири щата, които са далеч от финала", настоя главният съветник на предизборния щаб Мат Морган в изявление, свързано с щата Джорджия, който "се насочва към преброяване", Пенсилвания, в който имаше "много нередности", както и Невада и Аризона.

Според Морган Тръмп бил на път "да спечели Аризона категорично, въпреки безотговорното и погрешно "връчване" на щата в полза на Байдън от страна на Fox News и "Асошиейтед прес".

Изявлението на предизборния щаб на президента дава ясно да се разбере, както CNN съобщи, че Тръмп няма намерение да отстъпва към момента.

Малко по-рано се появи информация на Fox News, че Тръмп е готов да признае поражението си, ако преброяването на гласовете покаже, че Байдън е спечелил.
