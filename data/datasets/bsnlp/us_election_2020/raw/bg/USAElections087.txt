087
bg
1970-01-01
http://www.fromtheweb.eu
Все още е неясен изходът от изборите в САЩ.

Настоящият президент Доналд Тръмп обяви победа срещу опонента си от демократите Джо Байдън, въпреки че се очакват резултатите от още девет щата от 50-те.

Засега от необходимите 270 гласа в електоралната колегия Байдън има 245, Тръмп - 213, съобщава БНР.

След края на гласуването и двамата претенденти за 46-и американски президент изразиха увереност, че ще спечелят изборите.

Настоящият държавен глава Доналд Тръмп заяви, че е победил на изборите. Каза още, че ще сезира Върховния съд, за да спре приемането на гласове по пощата.

"За доброто на нацията това е голям момент. Беше извършена мащабна измама на нацията. Искаме законът да бъде използван, както трябва. Затова отиваме във Върховния съд и ще поискаме гласуването да спре".

Доналд Тръмп обаче не представи доказателства за изборни измами.

Кандидатът на Демократическата партия Джо Байдън призова симпатизантите сида не губят вяра.

"Тук съм, за да ви кажа, че сме на път да спечелим тези избори. Знаехме, че ще отнеме време заради безпрецедентния вот по пощата. Трябва да сме търпеливи, докато бъде преброен всеки глас, всяка бюлетина".

Изборните резултати от ключови щати все още са неясни. Никой не е достигнал заветните 270 гласа на членове на Избирателната колегия.

Републиканците запазват контрола в Сената, а демократите - мнозинството си в Камарата на представителите.

Рано сутринта Тръмп прогнозира в Twitter, че ще спечели втори 4-годишен мандат и обвини демократите в опит „да откраднат“ изборите от него, но без да предоставя доказателства за твърденията си.

„Няма да им позволим да направят това“, закани се той и допълни, че очаква „голяма победа“ за себе си.

Малко преди това съперникът му Байдън обяви, че е оптимист за перспективите си да спечели вота.

По-късно в Белия дом Тръмп обяви, че „печели навсякъде“, като благодари на семейството си и на милионите си поддръжници. „Не печелим, а спечелихме с много“, заяви той.

Оптимизмът на Тръмп и обявяването на победа идват преди да е приключило преброяването на милиони гласове.

Тръмп вероятно е спечелил Флорида, което прави пътя на Байдън към Белия дом труден, но не и невъзможен.

Резултатите от ключовите щати, необходими за победа – Пенсилвания, Уисконсин, Мичиган, обаче не са ясни.

Наличието на над 100 млн. гласували предварително и недоверието в предварителното гласуване по пощата от лагера на Тръмп карат избирателните секции да са изрядни и това създава условия за по-дълго чакане.

Мнозинството американци заявяват, че ще приемат резултата от вота, дори да не печели техният фаворит, но чакането може да изостри нервите до краен предел.
