134
bg
1970-01-01
http://www.fromtheweb.eu
05.11.2020

Webcafe

На фона на продължаващото преброяване на гласовете в ключовите колебаещи се щати, малки групи демонстранти се събират из по-големите градове на страната, натягайки допълнително напрежението и несигурността относно това какво ще се случи, когато най-сетне бъдат обявени крайните резултати.

Екипите и на двамата кандидати са готови да оспорват резултатите, ако не са в тяхна полза, а поводи за съмнения се изтъкват, както от демократи, така и от републиканци.

Доналд Тръмп вече обяви намерението си да заведе дела срещу властите на всички щати, където неговият съперник Джоузеф Байдън обърна резултата и поведе в броя на гласовете по време на преброяването.

"Ще заведем дела срещу всички щати, където Байдън наскоро започна да води, за фалшифициране на резултатите от гласуването и измами при избори на щатско ниво. Доказателства има много - просто проверете медиите", написа Тръмп на страницата си в Twitter.

Преди това кампанията на Тръмп заведе дело с искане за спиране на обработката на бюлетините в Джорджия, както и в Пенсилвания и Мичиган.

Телевизионната компания CNN съобщи, цитирайки източници, че централата на републиканеца е готова да поиска повторно преброяване в Джорджия, ако загуби в щата. Републиканските представители също заявиха, че ще поискат ново преброяване в Уисконсин. Според Фокс нюз републиканската централа също планира да оспори предполагаемите нередности на изборите в Невада.

Спорадичните протести излагат на показ напрежението и високия залог на тези президентски избори между настоящият държавен глава Доналд Тръмп и бившия вицепрезидент Джо Байдън, като крайната победа виси като въпрос на няколко хиляди гласа.

По характера си демонстрациите, които се съсредоточават най-вече пред центровете за преброяване на гласове, са полярни и призоваващи за противоположни неща.

В Мичиган, където Тръмп в самата нощ на изборите държеше ранна преднина при преброяването на гласовете, малка група от негови поддръжници скандираха за спиране на преброяването пред конгресния център в Детройт.

Повечето големи агенции, които следят преброяването вече прогнозират, че Байдън вече е спечелил Мичиган, с което шансовете му за Белия дом се увеличиха значително.

Коренно противоположни обаче са исканията на поддръжниците на Тръмп във Финикс, Аризона, където техният фаворит продължава да изостава при предсрочното преброяване на гласовете.

Група негови симпатизанти, някои от които и въоръжени, се събраха пред центъра за преброяване на бюлетини в сряда вечерта с искане за повторно преброяване на бюлетините, тъй като подозират изборна измама.

Заради опасения от размирици центърът за преброяване в окръг Марикопа в Аризона затвори врати за представители на медиите и обществеността. Служителите на реда се опитват да отцепват тълпата, но въпреки това няколко човека все пак успяха да проникнат в сградата. Служителите на избирателната комисия там обаче са отговорили на въпросите им, след което гражданите са били помолени да напуснат.

Според Fox News Джо Байдън си е осигурил необходимата му победа в Аризона, което предизвика гневни реакции на републиканци спрямо телевизията.

"Не разбирам целта на тези протестиращи. Разбира се, ще преброим всички гласове. Законово сме длъжни да го направим", заяви в четвъртък държавният секретар на Аризона Кейти Хобс от демократите за протестиращите, събрали се в Марикопа.

Във Филаделфия, най-големият град в ключовия щат Пенсилвания, където все още приемат бюлетини, стига да са с пощенско клеймо от 3 ноември, резултатите продължават да се обновяват и макар Тръмп да води, преднината му продължава да се стопява от вчера насам.

Протестиращи симпатизанти на кандидата на демократите Джо Байдън се събраха близо до център, в който се броят бюлетините, в сряда вечерта, за да скандират: "Бройте всеки глас".

"Това е, което виждате, когато хората се страхуват, че правата им са отнети", каза Рич Гарела от Protect Our Vote Фили пред CNN.

Междувременно в някои големи градове като Ню Йорк, Сиатъл и Лос Анджелис бастиони на прогресивното движение в САЩ се проведоха демонстрации за преброяване на всеки глас.

В Ню Йорк най-малко 30 души бяха арестувани, като местната полиция обяви, че са се опитали да радикализират мирен протест, палейки огньове и хвърляйки боклуци и яйца по сградата, в която се броят гласовете в местния окръг.

Демонстрациите не са свързани единствено с президентските избори. В Сиатъл група, призоваваща за защита на всички подадени гласове, и друга група, подкрепяща Black Lives Matter, обединиха усилията си, за да формират една по-видима демонстрация.

В Минеаполис група активисти се опитаха да блокират трафика по голямата междущатска магистрала, което доведе до масови арести от страна на полицията. Основните организатори са от местна организация, част от движението Black Lives Matter.

Според групата целта на протеста е да се повиши осведомеността за въздействието на пандемията COVID-19, използването на прекомерна полицейска сила и ефекта от икономическия спад върху гражданите с ниски доходи и цветнокожите от щата Минесота.

Щатския патрул на Минесота обяви, че работи заедно с полицията в Минеаполис, за да арестуват протестиращи, нарушаващи обществения ред.

"Ние уважаваме правото на всеки да изразява себе си съгласно Първата поправка, но магистралата не е място за това", заявиха от щатския патрул в туит.
