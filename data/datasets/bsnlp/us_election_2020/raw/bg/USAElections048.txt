048
bg
2020-08-29
http://www.fromtheweb.eu
Изборите в САЩ: току-виж Тръмп спечелил тази битка

След като и Доналд Тръмп прие официално номинацията за кандидат-президент, предизборната кампания влиза в горещата си фаза – с лъжи, насаждане на страх и много хаос. Накрая Тръмп може да бъде преизбран.

Партиите да избират водещите си кандидати на конгрес е широко разпространена практика сред демокрациите по света. Но помпозните прояви в САЩ, при които и републиканците, и демократите ликуват дни наред, са типично американски. И макар от месеци да се знае кой печели скъпоструващите предварителни избори, съответните кандидати приемат номинацията тържествено и с много думи.

Те използват форума да представят политическите си визии и да подканят както убедените, така и потенциалите си поддръжници да отидат до урните. А ако един действащ президент има зад гърба си първия от двата разрешени мандата, използва сцената, за да покаже какво е постигнал – и какво още иска да постигне.

Всичко това обичайно става на фона на аплодисменти и еуфория, конфети и балони. Но в тази година на пандемия всичко е по-различно – в държавата с най-големия в света брой заразени с коронавирус няма как да се организират масови прояви. Поради което на двата предизборни екипа им се наложи да пренесат горещата фаза на битката за Белия дом във виртуалното пространство.

Губещият е ясен – американският народ

Още не може да се каже кой ще се справи по-добре с това невиждано до момента предизвикателство. И двете партии се опитват с всички сили да обслужат от една страна твърдото си ядро, привличайки същевременно и решаващите нерешителни избиратели. И демократите, и републиканците имат нужда от тях, за да издигнат следващия президент.

Макар засега да не е известно кой ще спечели, ясно е кой е губещият – американският народ, който живее в общество, в което вече дори основните параметри на съвместното съжителство не важат. Един от тези параметри например гласи, че твърденията на политиците трябва да се проверяват. Или че има научни хипотези, които важат най-малкото до доказване на противното.

Доналд Тръмп обезсили всичко това. Всеки, който постави под съмнение неговите лъжи и манипулации - независимо дали журналист или учен, бива „разобличаван“ като подстрекател. Има много американци, които все още вярват само на това, което съответства на тяхната представа за света. Икономическите данни се разкрасяват, теоретиците на конспирацията превръщат другите държави в опасни сили, които искат да превземат САЩ, смъртоносният вирус се омаловажава.

Шоу вместо факти

И двата партийни конгреса показаха ясно колко разединени са САЩ. И до какво разложение води политиката на лъжи, провеждана от правителството на Тръмп през последните години. И ето, че започва горещата фаза на предизборната кампания. Битка, каквато досега не е имало. В която фактите не играят никаква роля. В която вече няма споделяно от мнозинството разбиране за реалността, а един човек със своето риалити шоу държи голяма част от страната здраво в хватката си.

Демократите са много далеч от това да отвърнат подобаващо. Точно обратното – те наливат вода в мелницата на враговете на демокрацията с неспособността си да издигнат кандидати, които да не са неотменна част от вашингтонския елит. За много от американските избиратели това е сигурен знак, че актуалната система е несъстоятелна и вече се грижи само за собственото си оцеляване.

САЩ - едно голямо риалити шоу

През следващите седмици ще можем да видим как демократичните сили ще се надигнат и все още съществуващите контролни инстанции ще се опитат да си възвърнат властта над фактите. Тези партийни конгреси и предизвиканите от тях реакции би трябвало да породят сериозна загриженост за тази страна. Възниква въпросът какво би могло да означава преизбирането на един популист за другите демокрации? Дали ще е предвестник на световна тенденция?

Живеем във времена, в които за обществата става все по-трудно да се разберат по съвместно преживяваната реалност. САЩ все повече заприличват на риалити шоу, което трябва да даде на участниците – гражданите, чувството, че са герои. Дори и това да няма нищо общо с реалността.
