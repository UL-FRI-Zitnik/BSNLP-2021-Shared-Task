065
bg
2020-10-23
http://www.fromtheweb.eu
Над 50 милиона американци вече са гласували на президентските избори

Над 50 милиона души вече са гласували предсрочно на президентските избори в САЩ на 3 ноемвли - повече от всички хора, упражнили предварително правото си на вот през 2016 г., предадоха световните агенции.

Остават 11 дни до деня на изборите. Утре започва предварителното гласуване в най-многолюдния американски щат, Калифорния, както и в Ню Йорк. Рекордният брой предварително гласували може да доведе до най-високата избирателна активност на президентски избори в САЩ от повече от един век, отбелязва Ройтерс.

Данни на информационния портал Американски изборен проект показват, че вече упражнилите правото си на вот се равняват като дял на над една трета от всички гласували през 2016 г. Проектът отчете близо 47 милиона бюлетини, подадени предварително преди четири години.

Президентът Доналд Тръмп, кандидат на републиканците, изостава от съперника си от демократите Джо Байдън в социологическите проучвания на национално ниво. Надпреварата обаче е по-ожесточена в ключови щати, които кандидатите трябва да спечелят, за да победят на изборите.

Според данните на Американския изборен проект, са гласували предварително много повече регистрирани демократи, отколкото републиканци. Над 35 милиона души вече са упражнили правото си на вот по пощата, а повече от 15 милиона - лично. Партийната принадлежност не предопределя непременно начина, по който гласуват избирателите.

Тръмп неведнъж е заявявал, че гласуването по пощата води до изборни измами, без обаче да представи доказателства. Високият процент гласували предварително накара Майкъл Макдоналд, преподавател в Университета на Флорида, който ръководи Американския изборен проект да прогнозира рекордна избирателна активност от близо 150 милиона души, което би било 65 процента от имащите право на глас и най-високият процент гласували от 1908 г.

В Тексас избирателната активност вече надхвърли 70 процента от общия брой гласували през 2016 г, отбелязва Ройтерс.
