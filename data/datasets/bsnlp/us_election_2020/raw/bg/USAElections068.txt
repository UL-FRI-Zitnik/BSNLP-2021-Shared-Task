068
bg
2020-08-28
http://www.fromtheweb.eu
Любомир Топалов: На хората, които гласуват за Тръмп, няма нужда да им се обяснява колко лош е той

„Посланието на демократите, включително и в речта на Джо Байдън, беше да изградят образа на Доналд Тръмп като на най-черния дявол, който може да сполети Америка“, коментира в предаването „Хоризонт за вас“ проф. Любомир Топалов от Бостънския университет.

Джо Байдън, бивш вицепрезидент на САЩ е кандидатът на Демократическата партия, а действащият президент Доналд Тръпм е кандидатурата на Републиканската партия за предстоящите президентски избори в Съединените щати.

Доналд Тръмп официално прие номинацията на Републиканците за кандидат-президент. От Белия дом той заяви, че изборите на 3 ноември са най-важните в историята на САЩ.

„Цялото послание беше, че не може страната да си позволи още четири години с Доналд Тръмп.

От друга страна Доналд Тръмп направи няколко много интересни крачки, особено последните дни, когато имаше откровено послание към черните гласоподаватели, а това е една стабилна група от 10 – 15 % гласоподаватели, които през годините са гласували за Републиканците, и той направи много сериозен реверанс към тях, опита се да изгради едни позитивен образ какво е постигнал. И също така да изплаши нерешилите се гласоподаватели, ако Джо Байдън дойде на власт.“

Проф. Любомир Топалов от Бостънския университет посочи още, че в речта на Доналд Тръмп се е акцентирало и на това, че ако се избере Джо Байдън, се избира един радикален социализъм, далеч от изконните ценности на Америка.

„В Демократическата партия има един огромен прелом в политиките и тя е много разтроена и разчетворена, затова не е ясно какво ще преобладава, ако се избере техният кандидат.

От страна на републиканците обаче имаше повече политики, повече обещания и анализ какво е постигнато и какво може да се постигне в бъдеще.

Докато от страна на демократите имаше предимно и изцяло очерняне на личността на Доналд Тръмп.

Това според мен е голяма грешка“, обясни още проф. Топалов.

Според Топалов не е нужно да се посочва какъв е Тръмп, защото хората, които гласуват за него, те знаят какъв характер е той, няма нужда да им се казва колко лош е той.

„Проблемът е в политиката – какво той е успял и какво не е успял. А такъв тип анализ липсваше от страна на демократите“.

Още по темата в звуковия файл.
