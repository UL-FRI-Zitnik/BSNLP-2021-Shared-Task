090
bg
1970-01-01
http://www.fromtheweb.eu
09 ноември 2020, 09:24

Демократът Джо Байдън започна да се подготвя за справяне с коронавируса и други проблеми, с които ще се сблъска като президент на разделена Америка, докато президентът Доналд Тръмп планира митинги в стил кампания за оспорване резултата от изборите, съобщи „Ройтерс“.

Ден след като Байдън събра гласове в достатъчно щати, за да спечели президентския пост, Тръмп не даде знак за отстъпване и много от неговите републикански съюзници в Конгреса също не признаха победата на Байдън на изборите от миналия вторник.

Вместо това Тръмп ще проведе поредица от митинги за да събере подкрепа за съдебните битки, с които да оспори резултата, потвърди говорителят на кампанията Тим Мърта. Тръмп също така обяви екипи, които да провеждат преброявания в няколко щата и ще се стреми да подкрепи неоснователните си обвинения в измама с гласуване, отбелязва агенцията.

Държавните служители, част от изборния процес, казаха че не е имало значителни нередности при гласуването, а щабът на Тръмп все още не е предоставил доказателства за незаконна дейност.

Байдън има повече от 4,1 милиона гласа от Тръмп в цялата страна. Бившият вицепрезидент може да получи над 300 изборни гласа, много повече от 270-те, необходими за осигуряване на президентския пост.

Междувременно CNN съобщи, че Байдън се ангажира да потвърди лидерската роля на САЩ на световната сцена още от първия ден след победата си чрез поредица действия, които ще отбележат драстичен обрат от политиката на отиващия си президент Доналд Тръмп.

Сега, когато Байдън победи Тръмп, неговият преходен екип започва да превръща обещанията си от кампанията в планове, които може да изпълни в началото на президентството си.

Първият фокус на Байдън вероятно ще бъде влошаващата се пандемия на коронавируса. Предстои той да назначи 12-членна работна група за коронавирус, съобщиха два източника, запознати с плановете му. По време на кампанията Байдън каза, че ще разговаря с д-р Антъни Фаучи, най-добрият експерт по инфекциозни болести в правителството, преди да встъпи в длъжност.

Той също така е готов да предприеме поредица от действия, които да отменят много от външнополитическите действия на Тръмп и ще се стреми бързо да върне САЩ към статута им в края на администрацията на бившия президент Барак Обама четири години по-рано.

Байдън многократно обещава през първия си ден на управление да върне САЩ към Парижкото споразумение за климата, ключова международна сделка за борба с изменението на климата, от която Тръмп излезе през 2017 г. Той също така заяви, че ще присъедини отново държавата към Световната здравна организация, от която Тръмп оттегли членство тази година.
