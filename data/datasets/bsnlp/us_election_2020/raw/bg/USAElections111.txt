111
bg
1970-01-01
http://www.fromtheweb.eu
Милен Керемедчиев: Изборите в САЩ доказаха, че американците са разделени точно 50:50

Защитавахте позицията, че изборът на Тръмп е добър за нас, какво означава сега победата на Джо Байдън?

Да, наистина. Защитавах тезата, че президентът Тръмп има големи шансове да повтори своя мандат. Това беше прогноза въз основа на конкретни резултати и се видя, че на тези избори президентът Тръмп има 9 млн. гласа повече от това, което взе като гласоподаватели преди четири години. Нито един досега действащ президент не го беше постигнал като резултат. Другото е, че първоначалните прогнози за 14% разлика между двамата кандидати, всъщност се оказаха по-малко от 2%.

Това, което се разбра на тези избори е, че американското общество е много разделено и то точно 50:50 в съответно изражение, както и че американците не се интересуват толкова много от мнението на европейци, на канадци, на мексиканци, даже на някои американски медии, а имат твърди убеждения и това се показа в гласуванията в Сената и Конгреса. Така че големият враг на президента Тръмп не се оказа кандидатът Байдън, а се оказа пандемията от коронавирус, неговата реакция и критиките, че е била неадекватна. Това му коства вторият президентски мандат.

Очаквам голяма промяна в политиката на САЩ. Първо, към Европа и Европейския съюз/ЕС/ – САЩ ще се върнат като сериозна подкрепа на политиките на ЕС относно борбата с екологичното замърсяване и проблемите в сферата на зелените технологии и тяхното развитие, борбата срещу корупцията, върховенството на закона и всички тези теми, които досега бяха доста сериозно неглижирани от администрацията на Тръмп.

Що се касае Балканите и България, тук отново смятам, че ще видим много по-голямо единомислие между ЕК и САЩ относно върховенството на закона и борбата с корупцията в България. Разбира се, натискът относно развитието на Балкански поток, както и върху Северен поток 2 ще продължи, тъй като демократите са доста по-агресивни в своето противопоставяне срещу Русия и руската политика в региона. Така че тук очаквам доста по-сериозна конфронтация в тази сфера.

А по отношение на Република Северна Македония?

Не очаквам много сериозен натиск върху България в тази сфера. При всички положения развитието на Северна Македония отново ще бъде арена на сблъсък между западноевропейските интереси и тези на Русия, тъй като Кремъл остана с много малко държави, които може да назове приятелски на Балканите. Остана Сърбия, която е плацдарм на руските интереси в региона. Видя се в Черна гора, където се стигна до опит за изгонване на руски дипломати, както и опит да бъдат обвинени в преврат и желание за смяна на управлението. Станахме свидетели на изгонването на руски дипломати от Гърция, в България за последната една година шестима дипломати бяха обявени за „персона нон-грата“. Това показва, че Русия продължава с опитите да задържи ролята си на Балканите най-вече през Сърбия, но и последният остров в Република Северна Македония. Разбира се, забавянето на преговорите за членство на тази страна ще се използва от проруските партии като ВМРО-ДПМНЕ за налагане на такива антиевропейски и антибългарски тези.

Ще признае ли Доналд Тръмп загубата на изборите и кога?

В няколко щата продължава повторното броене на бюлетините. Говорим за десетки милиони бюлетини. Освен това победителят в тези избори се обявява от съответните съдилища, които определят крайният победител въз основа на произнасяне по съответните жалби. Не на последно място, американският президент се определя от тези 538 електорални единици, които са избрани от американските избиратели и трябва да дадат своя глас за съответния президент. Преди четири години 7 от електоралните единици, избрани от демократите гласуваха за президента Тръмп, както и 4, избрани от републиканците, гласуваха за кандидата Хилари Клинтън. Законът не изисква всички електорални единици, избрани от съответния щат, на 100% да гласуват за определен кандидат. Искам да кажа, че кашата продължава да е много голяма. В крайна сметка, вероятно, електоралните единици ще изберат Джо Байдън за президент, но това ще бъде доста дълга процедура, която ще мине през много съдилища и в крайна сметка отново ще изостри на максимум конфронтацията в САЩ между републиканци и демократи - нещо, което ние не сме виждали в България, даже и през 90-те години.

След Пенсилвания слага ли се край на обжалванията на изборните резултати в САЩ?

Не, в Джорджия имаше обжалване, което беше модифицирано, защото съдът отхвърли една от жалбите на Рудолф Джулиани, който е главен юридически съветник на кампанията на президента Тръмп. В други Щати вървят различни жалби. Те са специфични – някои са за забрана за достъп до бюлетините, за да се сверят подписите на гласувалите, други са за достъп до информация, трети са за това, че някои бюлетини са броени след края на изборния ден. Така че в момента жалбите валят като водопад и аз не бих могъл да кажа къде те ще спрат. Като последна инстанция те биха спрели във Върховния съд, а явно Тръмп иска да стигне до най-висшата съдебна инстанция.
