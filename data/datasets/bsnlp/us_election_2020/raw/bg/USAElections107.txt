107
bg
1970-01-01
http://www.fromtheweb.eu
07 ноември 2020 19:44

Предизборният му екип ще започне да отстоява в съда своята позиция за резултатите от гласуването

Доналд Тръмп обвини Джо Байдън, че бърза да се обяви невярно за победител в президентските избори в САЩ, след като основните американски медии обявиха Байдън за 46-ия президент на страната, предадоха Франс прес и Асошиейтед прес.

"Всички знаем защо Джо Байдън се е втурнал да се представи невярно за победител и защо съюзниците му в медиите полагат толкова усилия да му помогнат: те не искат истината да излезе наяве. Простият факт е, че тези избори далеч не са приключили.

Джо Байдън не е удостоверен за победител в никой щат, камо ли в силно оспорваните щати, където ще има задължително повторно преброяване на гласовете, или в щати, където предизборният ни щаб има валидни и легитимни законови оспорвания, които биха могли да определят окончателния победител. В Пенсилвания например нашите законни наблюдатели не получиха смислен достъп да следят процеса на преброяване. Законните гласове решават кой е президент, а не медиите", се казва в изявление на Тръмп.

"От понеделник нашият предизборен екип ще започне да отстоява в съда своята позиция, за да гарантира, че избирателните закони са напълно спазени и че законният победител получава поста. Американският народ има право на честни избори: това значи да се преброят всички законни бюлетини и да не се броят никакви незаконни бюлетини. Това е единственият начин да се гарантира, че обществеността има пълно доверие в нашите избори. Шокиращо е, че предизборният щаб на Байдън отказва да приеме този основен принцип и иска да се броят бюлетини, дори ако са фалшиви, подправени или пуснати от лица без избирателни права или починали хора", се казва още в изявлението.
