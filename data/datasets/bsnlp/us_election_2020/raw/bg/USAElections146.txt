146
bg
1970-01-01
http://www.fromtheweb.eu
08.11.2020 

Източник: БТА

След цял живот политическа дейност и лични изпитания, 77-годишният Джо Байдън ще влезе в учебниците по история като човека, който победи Доналд Тръмп, пише Франс прес в портрет на Байдън.

След семейни трагедии, два неуспешни опита да стане президент и объркана от пандемията предизборна кампания, този ветеран в политиката ще осъществи мечтата си да влезе отново в Белия дом, но този път като президент.

Бившият вицепрезидент при управлението на Барак Обама остана верен на обещанието си да "възстанови душата на Америка" и през цялата си кампания от началото на кандидатурата му през април 2019 г. до победата се представяше като обединител срещу Доналд Тръмп, когото обвинява, че е разкъсал страната.

Джо Байдън е новият президент на САЩ (обновена)

Този, който през януари ще стане най-възрастния президент на САЩ, се зарече да подаде ръка на избирателите на буйния милиардер републиканец.

"Не сме врагове", каза той в последните часове на белязаната от безпрецедентна агресивност кампания.

През ноември 1972 г. 29-годишният Джо Байдън празнува победата си като сенатор от щата Делауер. Месец по-късно съпругата му и едногодишната му дъщеря загиват в автомобилна катастрофа, а двамата му синове са ранени.

Какъв ще е съставът на бъдещата администрация на Джо Байдън?

Тази драма и кончината на големия му син Бо Байдън през 2015 г. подхранват емпатията му към американците. Състраданието е една от най-известните черти в политиката на Джо Байдън.

Бившата дясна ръка на Барак Обама постигна исторически обрат в американската политика тази пролет, когато триумфално спечели първичните избори на демократите.

Смятан от някои за твърде възрастен и твърде центрист, Джо Байдън претърпя поражение в първите три щата, но спечели убедително мнозинство в Южна Каролина благодарение на гласовете на чернокожите избиратели, които са крайъгълен камък за всеки демократ, желаещ да влезе в Белия дом.

След тази победа Байдън бързо получи подкрепата на другите умерени кандидати, а след това победи големия си съперник Бърни Сандърс.

За разлика от станалото през 2016 г., този път Байдън бързо обедини лявото крило на партията около една цел: да бъде победен Доналд Тръмп.

Остава да се види дали този умерен обединител ще успее да удържи всички демократи заедно, след като влезе в Белия дом.

Въпреки че програмата на Джо Байдън по думите на Барак Обама е най-прогресивната в историята на американските президентски избори, някои левичари все още го намират за твърде умерен и недоволстват, когато той казва, че иска да възобнови диалога с републиканците.

Това е трети и най-после успешен опит на Байдън да стане президент след загубите му в първичните избори на демократите през 1988 и 2008 г.

В първия си опит той бързо се отказа, след като се разкри, че е изплагиатствал големи откъси от реч на британския лейбърист Нийл Кинок.

Байдън е бил сенатор 35 години (1973-2009) и вицепрезидент от 2009 до 2017 г. Този дълъг политически живот е белязан от спорни епизоди, но и от успехи, които той изтъква днес.

През 70-те години в разгара на десегрегацията той се противопоставя на политиката чернокожи деца да бъдат закарвани с автобуси в училища с предимно бели ученици, за да се благоприятства смесеността.

Коя е Камала Харис, бъдещият вицепрезидент на Байдън?

Тази позиция му беше припомнена наскоро по време на телевизионен дебат от Камала Харис, която му беше съперничка на първичните избори на демократите. Джо Байдън въпреки това я избира за своя подгласничка и тя през януари ще стане първата жена вицепрезидент на САЩ.

Камала Харис: Чака ни много работа, да се захващаме!

Популярният сред афроамериканците Байдън от самото начало на сенаторската си кариера в Уилмингтън се бори за строеж на социални жилища, предизвиквайки недоволството на белите жители. Той освен това често разказва как опитът му на спасител в басейн в населен предимно от чернокожи квартал е мотивирал влизането му в политиката.

Други епизоди помрачиха кампанията му за Белия дом: гласуването му в подкрепа на войната в Ирак през 2003 г. и бурното изслушване в Сената през 1991 г. под негово председателство на Анита Хил, която обвиняваше кандидата за Върховния съд Кларънс Томас в сексуален тормоз.

Също и енергичната му подкрепа през 1994 г. за закон за борба с престъпността, смятан за отговорен за рязкото увеличаване на броя на затворниците, много от тях афроамериканци.

Днес Джо Байдън признава, че това е била грешка и набляга на друга част от тази реформа: закон срещу насилието над жените, с който той казва, че най-много се гордее.

От самото си влизане в Белия дом като вицепрезидент на Барак Обама насред финансовата криза Байдън работи за приемането от Конгреса на спасителен план от 800 милиарда долара. Той използва това като доказателство, че сега ще може да възстанови пострадалата от пандемията американска икономика.

Джоузеф Робинет Байдън е роден на 20 ноември 1942 г. в Скрантън, щата Пенсилвания.

През 50-те този миньорски и индустриален град преживява тежък период. Бащата на байдън потърсва работа в съседния щат Делауер и накрая премества цялото семейство в Уилмингтън.

Като малък Байдън е подиграван от другите момчета за заекването си, но казва, че е преодолял този говорен дефект със собствени усилия пред огледалото.

Твърде фамилиарните докосвания на Байдън са критикувани от редица жени, които намират това поведение за неуместно. Той се извини през април 2019 г. и обеща занапред да уважава чуждото лично пространство. Една жена, Тара Рийд, дори го обвини в сексуално нападение през 90-те години, което Байдън категорично отрича.

Съпругата му, 69-годишната преподавателка Джил Байдън, запази мълчание към това обвинение и помогна на мъжа си в предизборната му кампания. Двамата се ожениха през 1977 г. и имат дъщеря Ашли.

Байдън е много близък със семейството си и често споменава болката, която изпитва откакто големият му син почина през 2015 г. от рак на мозъка. Тази лична загуба отказа Байдън да участва в президентските избори през 2016 г.

Овдовял след трагичната катастрофа, Джо Байдън встъпва в длъжност като сенатор през януари 1973 г. при болничните легла на ранените му синове.

Той и до ден-днешен често спира да поздрави пожарникари и припомня, че техни колеги са спасили живота на синовете му. Както и неговия.

През 1988 г. пожарникари спешно закарват в болница Байдън, който е получил мозъчен аневризъм. Тогава състоянието му е било сметнато за толкова тежко, че е бил повикан свещеник за последно причастие.

Католик и горд с ирландския си произход, Джо Байдън посещава почти всяка неделя църквата "Свети Йосиф" в богатия си квартал в Уилмингтън.
