017
bg
2020-11-07
http://www.fromtheweb.eu
Байдън: Ще спечелим битката за Белия дом

Цифрите ясно показват, че победата в президентската надпревара в САЩ отива в ръцете на тандема Байдън-Харис, заяви кандидат-президентът на демократите

 Кандидат-президентът на Демократическата партия Джо Байдън, който е на прага на победа в изборната битка срещу своя съперник, президента Доналд Тръмп, се обърна към американските граждани тази сутрин с призив да запазят спокойствие и да проявят търпение след напрегната предизборна борба и отново изрази увереност, че ще спечели президентските избори, съобщава Ройтерс.

„Цифрите ясно показват…това е ясна и убедителна история: Ще спечелим тази надпревара“, подчерта Байдън, като посочи и последните щати, където битката все още не е приключила - Пенсилвания, Джорджия, Аризона и Невада, но където броят на гласувалите за него и Камала Харис все повече расте.

 Според Байдън събраните 74 млн. гласове от демократическия тандем не са просто цифри, а конкретни избиратели, които са предпочели промяната, градивността и обединението пред разединението на страната и нехайството към най-острите ѝ проблеми от страна на досегашната републиканска администрация начело с Доналд Тръмп.

Той конкретно посочи най-ярките проблеми, пред които страната е изправена и с които бъдещата администрация трябва да се заеме от първия си ден в Белия дом - борбата с пандемията, възстановяването на икономиката, борбата с климатичните промени и системния расизъм. „Ние спечелихме доверието на американците, и водим с над 4,1 млн. избиратели разлика от тандема на досегашния президент“, каза Байдън, добавяйки: „Това ни дава мандат да решаваме тези тежки проблеми, наследени от администрацията на Тръмп“.

Речта на Байдън пред негови привърженици в Уилмингтън - в родния му щат Делауер, първоначално бе планирана като празнична реч на победата, но той промени подхода си поради липсата на официално искане от радио и телевизионните мрежи, които все още не могат да обявят крайния резултат от изборите, отбелязва Ройтерс.

Към момента се смята, че Байдън има осигурени 253 електорални гласа. За да бъде избран са му необходими 270. Настоящият президент Доналд Тръмп е с 214 електорални гласа и вариантите за преизбирането му са все по-малко. Има разминаване между данните на различните медии като някои дават по-голяма преднина на бившия вицепрезидент.

 Забавянето в обявяване на официални резултати се дължи предимно на щателната обработка на вълната от подадени по пощата бюлетини, заради пандемията от ковид-19. Смята се, че гласуването по пощата облагодетелства демократите, особено след като Тръмп по време на кампанията отправяше  необосновани опасения за измама.

Шансовете изглежда са за Байдън и заради това, че все още необявените резултати от Пенсилвания са от райони, които се смята, че са за него.

В Джорджия първоначалната преднина за Тръмп му се изплъзна, но заради близките резултати  в щата ще има повторно преброяване на гласовете.
