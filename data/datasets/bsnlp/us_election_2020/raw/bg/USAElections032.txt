032
bg
2020-11-27
http://www.fromtheweb.eu
Тръмп допусна, че ще напусне Белия дом

Въпреки това за него щяло да бъде трудно да се признае за победен при сегашните обстоятелства

Президентът на САЩ Доналд Тръмп ще напусне по собствените му думи Белия дом, ако Изборната колегия утвърди за победител в президентските избори на 3 ноември демократа Джо Байдън, който спечели значително мнозинство от гласовете в колегията, предаде DPA. 

 „Разбира се, (в този случай) аз (ще си тръгна), и вие знаете това", казал Тръмп, цитиран от пресслужбата на Белия дом. - Ако те (електорите в колегията) гласуват за Байдън, то ще направят грешка“.

Изборната колегия трябва да се събере и да гласува избирането на новия президент на 14 декември. Тя се състои от 538 електори, избрани при вота на 3 ноември. Байдън е спечелил гласовете на 306 от тях, а Тръмп - на 232.

Говорейки пред репортери в Деня на благодарността, Тръмп обаче отново повтори своите твърдения за големи изборни измами и заяви, че за него ще бъде трудно да се признае за победен при сегашните обстоятелства. Той не отговори дали ще присъства на церемонията за полагане на президентска клетва от Байдън, насрочена за 20 януари.

Тръмп отново не представи конкретни доказателства за обвиненията си за нередности в изборите, но нарече длъжностните лица по изборите в двата ключови щата, спечелени от Байдън - Пенсилвания и Джорджия - "врагове на държавата", и заяви, че те стоят зад изборните измами.

Президентът каза още, че отиде в щата Джорджия, за да подкрепи кампанията на двамата кандидати на Републиканската партия, които се борят за двете сенаторски места от щата на балотаж срещу представителите на демократите. Балотажът е на 5 януари и има решаващо значение за баланса на силите в Сената - горната камара на Конгреса - парламента на САЩ, предаде AP.

Едва преди няколко дни президентът на САЩ одобри брифингите на тайните служби за бъдещия си наследник Джо Байдън. Тръмп даде одобрението Байдън да получава ежедневния брифинг за президента, който се изготвя от тайните служби за най-високопоставените членове на правителството. 

Американската агенция GSA проправи пътя за официалното предаване на властта към бъдещото правителство на Байдън в понеделник. Байдън ще бъде назначен за президент на 20 януари.
