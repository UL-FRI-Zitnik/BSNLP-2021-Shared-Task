019
bg
2020-11-05
http://www.fromtheweb.eu
Тръмп заяви, че ще оспори резултатите в щатите, където победител е Байдън

Поне към момента президентът на САЩ няма доказателства, които да подкрепят неговите твърдения

Президентът на САЩ Доналд Тръмп заплаши, че ще предприеме допълнителни правни мерки заради резултатите от президентските избори в някои щати, твърдейки без никакви доказателства, че е извършена измама на места, където демократът Джо Байдън изглежда е победил.

„Всички скорошни победи на Байдън в редица щати ще бъдат оспорени от нас заради измама“, визирайки гласуването по пощата, където повечето гласове отидоха при Байдън, съобщава Ройтерс.

Все още не е приключило броенето на гласовете в някои щати. Засега кандидатът на демократите Джо Байдън има по-добри шансове за спечелване на нужните 270 гласа от електоралната колегия. Той разполага с 264, а досегашният държавен глава републиканец Доналд Тръмп - с 214. Данните и прогнозите в различните медии обаче се различават.

За момента няма обявени официални победители в щатите Аризона, Аляска, Джорджия, Невада Пенсилвания и Северна Каролина.

 При официална победа на Байдън в Аризона пътят на Тръмп към втори мандат се затруднява. Притеснителни новини за лагера на сегашния президент идват и от Джорджия, където резултатите към момента могат да доведат до победа на опонента му.

За да обяви победа, Тръмп трябва да спечели в щатите, където все още води, включително Северна Каролина, както и Аризона или Невада.

Тръмп поиска Върховният съд да се намеси в броенето на бюлетини в  Пенсилвания, след като по-рано два пъти отказа да направи това и така остави в сила решението на местните съдебни органи.

Според решението изпратените по пощата бюлетини с пощенско клеймо не по-късно от деня на изборите ще важат ако бъдат получени до петък.
