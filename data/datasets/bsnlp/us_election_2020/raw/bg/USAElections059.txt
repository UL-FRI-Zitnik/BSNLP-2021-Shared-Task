059
bg
2020-11-13
http://www.fromtheweb.eu
Изборите в САЩ обявени за най-сигурните в историята 

Представители на щатски и федерални изборни органи, участващи в организацията и произвеждането на изборите в САЩ, както и на компании, обезпечаващи технически вота, заявиха, че президентските избори на 3 ноември са били най-сигурните в американската история, предадоха световните агенции.

Общото изявление е изпратено чрез имейл до репортери от Агенцията за киберсигурност и инфраструктурна сигурност (CISA), която ръководи работата по защитата на федералните избори, на фона на продължаващите неоснователни твърдения на президента Доналд Тръмп, че изборите са му били откраднати, отбелязва Асошиейтед прес.

Няма никакви доказателства някоя система да е изтрила, изгубила или променила бюлетини. Изборите на 3 ноември бяха най-сигурните в американската история, се казва в текста.

Макар нашият изборен процес да бе обект на много безпочвени твърдения и кампании за дезинформация, можем да ви уверим, че имаме пълно доверие в сигурността и почтеността на нашите избори, посочват авторите на изявлението, цитирани от Франс прес.
