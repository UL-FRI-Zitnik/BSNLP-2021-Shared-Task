098
bg
1970-01-01
http://www.fromtheweb.eu
Искал да му намери 12 000 гласа и да преизчисли резултата от вота

4 яну 2021 12:58, Елка Василева

Впубличното пространство изтече аудиозапис как президентът Доналд Тръмп притиска щатския секретар на Джорджия да му намери близо 12 000 гласа и да преизчисли резултата от вота за държавен глава.

На записа, разпространен от "Вашингтон пост", Доналд Тръмп настоява, че е спечелил изборите в Джорджия и се позовава на слухове, че има унищожени бюлетини, а машините за гласуване в един конкретен окръг са били изнесени. Адвокатът на събеседника му отрича подобен сценарий. Следва заплаха на държавния глава към щатския секретар Брад Рафенс-Пъргър с правни последици, предаде БНТ.

„Знаете какво са направили и не сте съобщили. Това е наказуемо. Не можете да го допуснете. Това е голям риск за Вас и Райън, вашият адвокат“, казва Тръмп.

Впоследствие Доналд Тръмп настоява щатският секретар да му намери още 11 780 гласа, за да има един повече, отколкото е получил Джо Байдън.

"Трябва да преразгледате резултата, но с хора, които искат да открият отговори , а не с хора, които не желаят", казва още Тръмп.

Избраната за вицепрезидент Камала Харис обвини държавния глава в злоупотреба с власт.

"Чухте ли за този разговор? Е, това със сигурност беше гласът на отчаянието. И това беше безсрамна и безочлива злоупотреба с власт от страна на американския президент", заяви Харис.

10 бивши министри на отбраната призоваха Доналд Тръмп да не оспорва изборните резултати. Чрез "Вашингтон пост" те се обявиха срещу замесването на военните в изборни спорове. Всички 50 щати завериха изборната победа на Байдън, американските съдилища отхвърлиха 60 оспорвания на резултата.

Междувременно на първото заседание на новоизлъчения 117 американски конгрес 80-годишната демократка Нанси Пелоси беше преизбрана за председателка на Камарата на представителите.

Новият конгрес се събра на фона на заплахи на сенатори-републиканци на 6-ти януари да не потвърдят победата на Байдън. Нанси Пелоси ще ръководи най-крехкото мнозинство от 20 години. Кой ще контролира Сената ще стане ясно след два балотажа в Джорджия във вторник.
