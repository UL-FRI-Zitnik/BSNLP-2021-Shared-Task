084
bg
1970-01-01
http://www.fromtheweb.eu
18:47

07 Ноември 2020

От: Агенция Монитор (66497)

Джо Байдън побеждава в Пенсилвания и събира необходимите за победа на президентските избори 270 гласа в 538-членната Избирателна колегия, съобщиха BBC, CNN, Fox News и Associated Press.

След четири дни напрегнато чакане бившият вицепрезидент на Барак Обама получава 273 електорски гласа и става 46-ият президент на САЩ. Самият Байдън в Twitter се обяви за президент и призова американците да оставят разногласията и да се обединят. "За мен е чест и съм смирен от доверието, което американският народ оказа на мен и на избраната за вицепрезидент (Камала) Харис. Изправени пред безпрецедентни пречки, гласуваха рекорден брой американци", заяви Байдън в Туитър.

"С приключването на кампанията е време да оставим гнева и разпалената реторика зад гърба си и да се обединим като нация. Време е Америка да се обедини. И да се излекува", добави той.

В отделно съобщение в Twitter, Байдън обеща да бъде "президент на всички американци".

"Америка, за мен е чест, че ме избра да оглавя нашата велика държава. Работата пред нас ще бъде тежка, но ви обещавам следното: ще бъда Президент на всички американци - независимо дали сте гласували за мен или не", написа той.

За пръв път в историята си САЩ ще имат жена за вицепрезидент - 56-годишната Камала Харис, която става и първата цветнокожа жена на този пост. „В тези избори става дума за много повече от @JoeBiden или мен. Става дума за душата на Америка и волята да се борим за нея. Предстои ни много работа. Нека започнем“, написа Харис в Twitter.

В Twitter веднага се появиха поздравления от световни лидери и топ-политици, сред тях премиерът на Великобритания Борис Джонсън, президентът на Франция Еманюел Макрон, ирландският премиер Михол Мартин, премиерът на Гърция Кириакос Мицотакис, канцлерът на Австрия Себастиан Курц, министърът на външните работи на Германия Хайко Маас, председателят на ЕК Урсула фон дер Лайен, канцлерът на Германия Ангела Меркел и много други.

От своя страна Тръмп, който в същото време се бе отдал на любимото си занятие - да играе голф, заяви, че "тези избори далеч не са приключили", предаде Ройтерс. "Всички знаем защо Джо Байдън се е втурнал да се представи невярно за победител и защо съюзниците му в медиите полагат толкова усилия да му помогнат: те не искат истината да излезе наяве. Простият факт е, че тези избори далеч не са приключили. Джо Байдън не е удостоверен за победител в никой щат, камо ли в силно оспорваните щати, където ще има задължително повторно преброяване на гласовете, или в щати, където предизборният ни щаб има валидни и легитимни законови оспорвания, които биха могли да определят окончателния победител. В Пенсилвания например нашите законни наблюдатели не получиха смислен достъп да следят процеса на преброяване. Законните гласове решават кой е президент, а не медиите", се казва в изявление на Тръмп.

"От понеделник нашият предизборен екип ще започне да отстоява в съда своята позиция, за да гарантира, че избирателните закони са напълно спазени и че законният победител получава поста. Американският народ има право на честни избори: това значи да се преброят всички законни бюлетини и да не се броят никакви незаконни бюлетини. Това е единственият начин да се гарантира, че обществеността има пълно доверие в нашите избори. Шокиращо е, че предизборният щаб на Байдън отказва да приеме този основен принцип и иска да се броят бюлетини, дори ако са фалшиви, подправени или пуснати от лица без избирателни права или починали хора", се казва още в изявлението.

В същото време адвокатът на Тръмп Руди Джулиани заяви, че резултатите от изборите в Пенсилвания ще бъдат оспорени.

В американски градове започнаха улични веселия, след като водещи американски медии обявиха Джо Байдън за победител в президентските избори в САЩ, предадоха Ройтерс и ДПА.

В Ню Йорк хората се веселят по улиците, танцуват, размахват американски знамена, надуват клаксони и удрят по тенджери.

В столицата Вашингтон стотици души се стекоха пред Белия дом, танцувайки, пеейки и свирейки на музикални инструменти, а преминаващи коли надуваха клаксоните си. В далечината се чуват звуци на фойерверки.

Силни викове на радост отекнаха в хотела, където са отседнали сътрудниците на Байдън. "Струваше си всяка минута" от чакането, каза един от тях.

По улиците на Филаделфия хората празнуват под музикални съпроводи.

В Атланта новината за изборната победа на Байдън беше посрещната с викове, радостни възгласи и фойерверки.
