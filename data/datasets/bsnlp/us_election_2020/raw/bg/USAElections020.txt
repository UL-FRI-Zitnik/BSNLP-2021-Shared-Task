020
bg
2020-11-06
http://www.fromtheweb.eu
Още един щат преминава в редиците на Джо Байдън

Отново само в рамките на няколко часа Пенсилвания стана „синя“

Кандидатът на Демократическата партия Джо Байдън успя да поведе в още един американски щат, в който досега преднина имаше неговият опонент Доналд Тръмп.

Отново само в рамките на няколко часа щатът Пенсилвания стана „син“, показват данни, цитирани от в. Wall Street Journal. Към 16 ч. българско време преднината на Байдън все още е малка – под 0,1%, или 5594 гласа, при преброени 98% от бюлетините. Това е поредната добра новина за лагера на бившия вицепрезидент, който все по-сигурно се приближава към първи мандат като държавен глава на САЩ.

Ако преднината му се запази, той ще получи от щата още 20 гласа в изборната колегия и спокойно ще отнеме Белия дом от Тръмп.

 „Резултатите все още са твърде близки, за да се каже за кого е щатът, като е възможно да има допълнителни съдебни оспорвания (на резултатите – бел. ред.) и още бюлетини предстои да бъдат преброени“, коментира журналистът на Bloomberg Катлийн Търнър.

По-рано през деня Байдън спечели преднина и в Джорджия, където поведе с 1097 гласа при преброени 99% от бюлетините.

Байдън води с 264 гласа в изборната колегия от необходими 270. Тръмп засега е с 214 гласа. Въпреки че шансът е на страната на демократа, все още трябва да завърши гласуването в няколко щата, за да може със сигурност да се каже кой ще е новият президент на САЩ.

Междувременно републиканският сенатор от Пенсилвания Пат Тоуми заяви, че няма доказателства, които да подкрепят твърденията на Тръмп за масови изборни измами в неговия щат.

„Видях речта на президента миналата вечер и тя беше много трудна за гледане“, заяви Тоуми пред NBC. „Обвиненията на президента за мащабна измама и кражба на изборите просто не са обосновани“, допълни той.

В изявление от четвъртък в Белия дом Тръмп каза, че изборите са били „откраднати“ от него, въпреки че не представи конкретни доказателства за това.

„Ако преброите законните гласове, аз печеля с лекота. Ако броите и незаконните гласове, те могат да се опитат да откраднат изборите от нас“, каза той, цитиран от Bloomberg.
