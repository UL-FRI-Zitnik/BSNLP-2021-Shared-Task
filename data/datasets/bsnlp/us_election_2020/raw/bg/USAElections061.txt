061
bg
2020-11-07
http://www.fromtheweb.eu
Американци излязоха на улиците да празнуват победата на Байдън 

В американски градове започнаха улични веселия, след като водещи американски медии обявиха Джо Байдън за победител в президентските избори в САЩ, предадоха Ройтерс и ДПА.

В Ню Йорк хората се веселят по улиците, танцуват, размахват американски знамена, надуват клаксони и удрят по тенджери.

В столицата Вашингтон стотици души се стекоха пред Белия дом, танцувайки, пеейки и свирейки на музикални инструменти, а преминаващи коли надуваха клаксоните си. В далечината се чуват звуци на фойерверки.

Силни викове на радост отекнаха в хотела, където са отседнали сътрудниците на Байдън. "Струваше си всяка минута" от чакането, каза един от тях.

По улиците на Филаделфия хората празнуват под музикални съпроводи.

В Атланта новината за изборната победа на Байдън беше посрещната с викове, радостни възгласи и фойерверки.  

В Маями привърженици на Байдън започнаха да се събират край прочутата Фрийдъм Тауър, където изразиха радостта си от победата на демократа, обявена от медиите, макар да не са преброени 100% от бюлетините в 5-те ключови щата - Невада, Пенсилвания, Джорджия, Северна Каролина и Аризона.
