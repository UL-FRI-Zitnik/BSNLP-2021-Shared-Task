024
bg
2020-11-13
http://www.fromtheweb.eu
Зукърбърг към служителите на Facebook: Байдън е следващият ни президент

Важно е хората да знаят, че изборите са честни, коментира изпълнителният директор на компанията

 Главният изпълнителен директор на Facebook Марк Зукърбърг обяви пред служителите на компанията си, че Джо Байдън ще бъде следващият президент на Съединените щати, потвърди говорител на социалната мрежа пред CNBC.

„Вярвам, че резултатът от изборите вече е ясен и Джо Байдън ще бъде следващият ни президент“, е казал Зукърбърг по време на среща, според BuzzFeed News. „Важно е хората да са сигурни, че изборите са били изначално честни, а това важи и за десетките милиони хора, гласували за Тръмп“, посочва той.

 Коментарите на Зукърбърг са първото му признание за задаващата се администрация, въпреки че настоящият държавен глава Доналд Тръмп твърди, без да представя никакви доказателства, че са извършени големи измами при гласуването.

Зукърбърг е направил изявлението в момент, в който Facebook е обект на критики от няколко представители на кампанията на Байдън, които се оплакаха от начина, по който Facebook се справя с предизборната реклама и въздействието на дезинформацита върху демокрацията.

Въпреки тези критики, служители на Facebook са казали на CNBC, че усещането вътре в компанията е най-вече за облекчение, след като премина през изборите в САЩ тази година без твърдения за чужда намеса в процеса или за огромна вълна от дезинформация. През 2016 г. социалната мрежа беше обвинена за резултатите от изборите, но този път компанията представи на потребителите достоверна информация за вота в САЩ, публикувайки известия до потребителите в горната част на фийда в приложенията на Facebook и Instagram.

В коментарите си до служителите Зукърбърг посочва още, че бившият съветник на Тръмп Стив Банън не е нарушил достатъчно политиките на Facebook, за да бъде блокиран от компанията, сочи информация на Ройтерс. Социалната мрежа също е потвърдила това.

Наскоро Банън намекна, че директорът на ФБР Кристофър Рей и водещият държавен експерт по инфекциозни болести доктор Антъни Фаучи трябва да бъдат обезглавени, а главите им да бъдат забучени пред Белия дом. В понеделник Facebook премахна мрежа от страници, свързани с Банън, за използване на трикове за увеличаване на обхвата им.
