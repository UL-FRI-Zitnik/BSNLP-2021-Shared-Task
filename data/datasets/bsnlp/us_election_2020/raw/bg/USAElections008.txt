008
bg
2020-10-07
http://www.fromtheweb.eu
Путин: Имаме добра основа за сътрудничество и с Байдън

Дългогодишните връзки на съветския режим с афроамериканските общности в САЩ също биха могли да бъдат основа за връзка с демократите, допълни президентът.

Руският президент Владимир Путин похвали своя американски колега Доналд Тръмп за значителното подобряване на руско-американските отношения. Той обаче подчерта, че има основа за сътрудничество и с неговия опонент Джо Байдън.

В телевизионно интервю, излъчено на 68-ия рожден ден на президента в сряда, Путин осмя и обвиненията за руска намеса в американския изборен процес.

Твърденията за руската „хиперактивност“ в опитите да повлияе на американските избори са „напълно неоснователни“, каза президентът, цитиран от Bloomberg. Той се пошегува, че по този начин само се спомага за представянето на руското „невероятно влияние и сила“.

В най-изчерпателния си до момента коментар за американските избори Путин заяви, че Тръмп многократно е говорил в подкрепа на по-добрите отношения с Русия и властите в страната оценяват това.

В същото време, макар налице да е „доста остра антируска реторика“ от кандидата на демократите, Байдън заяви, че е готов да поднови договора за неразпространение на ядрени оръжия  START или да сключи нова сделка за ограничаване на стратегическите оръжия. Това вече е „много сериозен елемент от нашето възможно сътрудничество“, каза Путин.

Президентът дори сравни ценностите на Демократическата партия с тези на съветската Комунистическа партия, чийто член самият той е бил в продължение на 18 години. Дългогодишните връзки на съветския режим с афроамериканските общности в САЩ също биха могли да бъдат основа за връзка с демократите, допълни президентът.

„Равенство, братство – какво лошо има в това?“, попита той. „Има известна идеологическа основа за установяване на контакти с представители на Демократическата партия“, допълни Путин.

Коментарите на руския президент бяха направени, след като предния ден Доналд Тръмп обяви, че е разрешил разсекретяването на документи, свързани с разследването на ФБР за руска намеса на президентските избори през 2016 г. Американският президент определи подобни твърдения като неверни, въпреки че разузнаването на САЩ потвърди, че Москва се е опитвала да влияе на кампанията в полза на Тръмп и прави същото срещу Байдън.

Рожденият ден на Путин бе отбелязан от руската армия с обявяването на нови тестове в открито море на една от новите свръхзвукови руски ракети. Руските власти насърчават разработването на ново поколение стратегически оръжия, въпреки че Русия иска САЩ да удължат договора START, който изтича през февруари.

Според Путин двупартийният консенсус в САЩ за необходимостта да бъде ограничена Русия означава, че „намеренията, за които президентът Тръмп говори по-рано, не са напълно осъществени“. Администрацията на Тръмп наложи или удължи 46 пъти санкции срещу Русия – повече от която и да е било друга власт във Вашингтон, допълни още Путин.

Но независимо от това руско-американските търговски отношения са нараснали „забележимо“, независимо от всички ограничения. Също така съвместните усилия на Вашингтон и Москва за стабилизиране на енергийните пазари също са ефективни, допълни руският държавен глава.
