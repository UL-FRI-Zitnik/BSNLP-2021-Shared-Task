126
bg
1970-01-01
http://www.fromtheweb.eu
25.04.2019

След повече от 45 години политическа кариера бившият вицепрезидент на САЩ Джо Байдън се включи официално в надпреварата за Белия дом, разчитайки на своя имидж на умерен и обединител и на високата си популярност, въпреки неотдавнашните полемики за твърде фамилиарните му жестове на симпатия към жени.

 

 

Джо Байдън – бивш вицепрезидент на САЩ и кандидат за президент на изборите през 2020 г :

„Чухме думи на президента на САЩ, които зашеметиха света и шокираха съвестта на тази нация. Той каза, че имало много приятни хора от двете страни. С тези думи президентът постави на една морална основа тези, които разпространяват омраза, и тези, които имат куража да ѝ се противопоставят. В този момент разбрах, че заплахата за тази страна никога не е била по-голяма. Ние сме в битка за душата на тази страна. Ако дадем на Доналд Тръмп осем години в Белия дом, той завинаги и из основи ще промени характера на тази страна, нашите основни ценности. Не мога да стоя отстрани и да гледам какво се случва. Ето защо обявявам кандидатурата си за президент на Съединените американски щати. Скъпи приятели, Америка е една идея. Идея, по-силна от всяка армия, по-голяма от всеки океан, по-могъща от всеки диктатор или тиранин, тя дава надежда на най-отчаяните хора на Земята, гарантира, че всеки човек ще бъде възприеман с достойнство… Това е Америка!“

 

 

Благодарение на голямата си известност бившият вицепрезидент на Барак Обама от месеци вече води в допитванията кой е фаворит за получаване на партийната номинация на демократите за президентските избори в Съединените щати през 2020 г. Байдън става 20-ият претендент за номинацията на Демократическата партия за изборите през ноември догодина.

 

След два неуспешни опита на президентските избори от 1998 и 2008 г. и след отказ да се кандидатира през 2016 г. заради смъртта на един от своите синове, Байдън сега изчака няколко месеца преди да обяви официално кандидатурата си. Последните седмици в това изчакване бяха помрачени от свидетелствата на няколко жени, които го обвиниха, че силно ги е притеснил с известните си фамилиарни жестове на симпатия като целувки по главата или слагане на ръце на раменете. Байдън обеща „повече да внимава“, но не се извини за поведението си. Други жени пък се изказаха в негова защита и въпреки спора той остава начело в допитванията за кандидатпрезидент на демократите с 29.3 процента, следван от левия сенатор Бърни Сандърс с 23 процента, според усреднените от сайта РиълКлиърПолитикс данни за периода 5-21 април.
