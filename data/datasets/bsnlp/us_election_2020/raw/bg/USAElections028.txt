028
bg
2020-11-09
http://www.fromtheweb.eu
Соломон Паси: Америка въздъхва, светът си отдъхва

Щатите никога не са били толкова разделени, а светът никога не е бил толкова много без посока, твърди бившият министър

 Америка въздъхва, светът си отдъхва, никога в историята на САЩ, поне след Втората световна война, американците не са се радвали толкова на провала на един човек. Така започна коментара си в ефира на bTV за победата на Джо Байдън на президентските избори в САЩ Соломон Паси.

По традиция американският президент беше лидер на свободния свят, а досега свободният свят нямаше този свой лидер, каза още той.

Избраният за 46-и президент на Съединените щати събра за себе си повече гласове, отколкото всеки друг президент досега, припомни бившият външен министър. За първи път в историята на щатите и жена ще e вицепрезидент.

По думите на Паси обаче Тръмп имаше и позитивна политика. „В Близкия изток той успя да постигне мир между Израел, Бахрейн, Обединените арабски емирства и Судан. Това е колосален напредък, за който демократическото управление на Обама не можеше и да мисли. Той ще прати жена на Луната, възстановява американското присъствие в Космоса, цялата политика с 5G и рисковете, които идват от Китай, са добро наследство за Байдън, демократите нямаха смелостта да подхванат тази политика“, каза още бившият външен министър.

 Но Америка беше разделена с Тръмп, смята още Паси и посочи, че Байдън влиза в ролята на обединител – вежлив, предсказуем човек, което за политиката е добре.

„Тръмп беше против световните организации, а Байдън ще върне Америка в системната игра. Той беше водещ сенатор по ратификацията на членството ни в НАТО“, обясни още бившият външен министър. Паси изтъкна, че именно това е бил един от основните негативи на Тръмп - той е екстремно несистематичен играч. „Понякога е добре във Вашингтон да влезе човек, извън т.нар. американска номенклатура, но сега това нещо беше докарано до екстремалност", уточни дипломатът.

Относно отражението на изборите в България, Паси посочи, че политиката на САЩ спрямо страната ни зависи главно от нас, но като цяло е позитивна и евоюлира. „Няма много голямо значение за България, дали републиканци или демократи са на власт. Това е важно за Европейския съюз. Така или иначе спрямо енергийните проекти на България не трябва да очакваме много голяма промяна. Това е по-скоро американски консенсус, отколкото импровизация на един или друг американски президент", обясни Соломон Паси.

Той призова президента и премиера да поканят 46-тия американски президент на визита у нас догодина по повод инициативата "Три морета". Бившият външен министър подчерта, че повече от 14 години в България не е имало визита на американски президент.
