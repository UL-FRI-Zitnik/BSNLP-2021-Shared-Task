136
bg
1970-01-01
http://www.fromtheweb.eu
23.10.2020

Webcafe

Далеч по-цивилизован, но все пак остър и изпълнен с обвинения и нападки - финалният дебат между двамата кандидати за президент на САЩ демонстрира ползата от специално въведения бутон, заглушаващ микрофоните на кандидатите.

Така, за разлика от предишния сблъсък между Доналд Тръмп и Джо Байдън, който се превърна в емоционално надвикване на двама възрастни мъже, сега кандидатите успяха ясно да изложат позициите си и тезите си по основните теми на президентската кампания.

Коронавирусът

Безспорно доминираща тема продължи да бъде пандемията от коронавируса, засилена от втората вълна, обхванала САЩ. Още в самото начало на дебата и двамата кандидати бяха помолени да обяснят как точно биха подходили към овладяването на лавината от нови случаи, обхванала повечето щати на страната.

Тръмп за пореден път обвини Китай за вируса и защити сегашната си политика за справяне с пандемията.

По думите му, реакцията му спрямо заплахата е предотвратила смъртта на 2 млн. американци - нещо, което от CNN отбелязват като подвеждащо твърдение. Макар първоначалните модели наистина да показват, че 2 милиона американци може да умрат от COVID-19, това е прогностичен модел, в който Белият дом не взима абсолютно никакви мерки за спирането на болестта.

И въпреки че страната е в разгара на втора вълна на заразата, Тръмп целенасочено зае по-оптимистична позиция, настоявайки че САЩ са преминали истинския пик на заразените.

"Наближаваме края. Вирусът си отива. На други места има някои скокове и пикове. Скоро няма да ги има", категоричен беше президентът.

На свой ред, Джо Байдън обвини Тръмп, че е реагирал неадекватно на COVID-кризата, като по думите му, всеки ден в страната умират по около 1000 души. Той предупреди също така, че страната е изправена пред "мрачна зима".

Заради реакцията на президента досега по проблема с коронавируса, Байдън заключи, че Тръмп не може да продължи да управлява.

"Този, който носи отговорност за смъртта на толкова хора, не може да остане президент на Съединените щати", посочи Байдън.

Доналд Тръмп от своя страна заяви, че неговата администрация е направила и прави всичко възможно за справяне с кризата. Той добави, че новата ваксина може би ще е готова в рамките на близките седмици, макар "това да не е гаранция". Президентът обвини Байдън, че смята да блокира американската икономика, което би довело до множество негативни последици, като според него "лекарството не трябва да е по-лошо от болестта". Той заяви, че очаква също така 99% от заболелите от COVID-19 да оздравяват.

Байдън отправи предупреждение, че само до края на 2020 г. заразата може да отнеме живота на още 200 хиляди американци, акцентирайки върху своя план за противодействие на това - носене на маски и масово тестване.

Синът на Байдън

Доналд Тръмп успя да вмъкне в дебата темата за сина на Джо Байдън и скандала с него в Украйна (заради който самият Тръмп за малко се размина с импийчмънт). Той твърди, че Джо Байдън лично се е възползвал от бизнес сделките на сина си в Украйна и Китай, като се позовава на информации, за които се твърди, че са взети от лаптопа на Хънтър Байдън.

Самата история тръгна, след като личният адвокат на Тръмп - Рудолф Джулиани, предостави на New York Post "копие на твърдия диск на компютъра на Хънтър Байдън". Смята се, че ФБР има копие от компютъра, но нито бюрото, нито която и да е друга федерална агенция са потвърдили автентичността на компютъра или имейлите.

Според един от имейлите през 2015 г., докато Джо Байдън все още е вицепрезидент и отговаря за отношенията на САЩ с Украйна, неговият син е уредил среща между него и изпълнителен директор на компанията, за която Хънтър работи. От кампанията на Байдън категорично отхвърлят всички подобни обвинения.

По време на дебата обаче Тръмп обвини Джо Байдън, че той и семейството му са получавали значителни суми от няколко чужди държави. Той твърди, че става дума включително за 3.5 милиона долара от Русия.

Байдън категорично отхвърли обвиненията, като увери, че не е получил и цент. Той подчерта, че тези обвинения срещу него са били опровергани от експерти.

"Аз не съм направил нищо неетично по отношение на Украйна", заяви демократът по повод работата на сина му Хънтър като член на управата на украинската компания "Бурисма". На свой ред кандидатът на демократите "върна жеста" напомняйки за ситуацията с данъчната декларация на Тръмп и спекулациите, че президентът е укривал данъци - федерално престъпление в САЩ.

Руската заплаха в изборите

Важна част от дебата засегна и намесата на страни като Русия и Иран в изборния процес в САЩ. По-рано тази седмица американските спецслужби огласиха информация, че двете държави са предприели активни действия за намеса в изборите за Белия дом.

По думите на Байдън всяка страна, която опитва да се намесва, трябва скъпо да плати за това. "Те се намесват в суверенитета на САЩ. Точно това става сега".

Той заяви, че Русия предпочита Тръмп за президент, защото Байдън е неудобен за Кремъл: "Русия иска да направи така, че да не бъда следващият президент на САЩ, защото знаят, че ги познавам, а и те ме познават", поясни той.

Джо Байдън обвини Доналд Тръмп, че никога не е критикувал Владимир Путин за руската намеса в американските избори. Тръмп е в твърде топли отношения с лидерите на авторитарни страни, с бандити, подчерта кандидатът на демократите.

В отговор Тръмп заяви, че "никой не се държи по-строго с Русия" от него. Той изтъкна, че е убедил страните от НАТО да увеличат разходите си за отбрана, за да укрепят сигурността си срещу руската заплаха.

Имиграция и расови проблеми

И двамата кандидати се опитаха да спечелят латино избирателите по време на дебата. От една страна, резултатите на Байдън сред тази демографска група не са от най-добрите, но от друга, Тръмп като цяло не се представя добре сред малцинствата.

Въпреки тези опити обаче настоящият президент защити решението на администрацията си да раздели родители имигранти от децата им на границата. След като тази седмица се появи новината, че над 500 деца все още са разделени от родителите си, темата се превърна в проблем.

Вместо да обясни политиката на администрацията си или да изрази съжаление за семействата, които бяха разделени, Тръмп многократно се опитваше да убеди зрителите, че "клетките", в които са държани някои деца, са построени при администрацията на Обама. Той също така се похвали колко добро отношение получавали децата, разделени със семействата си на границата.

"За тях се грижат толкова добре. Те са в толкова чисти съоръжения", заяви Тръмп.

Студената реакция на Тръмп даде възможност на Байдън да даде най-страстния си отговор за вечерта, наричайки политиката за разделяне на семейството потъпкване на всичко, за което Америка се застъпва по принцип.

"Децата бяха изтръгнати от ръцете на родителите си и сега не могат да намерят над 500 от тези родители. Тези деца са сами. Няма къде да отидат. Няма къде да отидат. Това е престъпно", коментира разпалено Байдън.

Тръмп коментира, на свой ред, че политиките на неговата администрация целят да прекратят произволното влизане на хора в страната, които незаконно преминават границата. Според него досега подобни нарушители са били освобождавани, докато се разглеждат съдебните им дела.

По-късно по време на раздел, посветен на "расовия въпрос в Америка", Тръмп за пореден път заяви, че е направил повече за чернокожите от всеки президент от Ейбрахам Линкълн насам. Той категорично отрече твърденията, че е расист, заявявайки че от всички в залата той е най-малко расист.

Байдън се подигра на този отговор: "Ейбрахам Линкълн тук е един от най-расистките президенти, които сме имали в американската история".

Екологията и позицията на Байдън за изкопаемите горива

Един от ключовите моменти за кандидата на републиканците в дебата беше офанзивата, която предприе срещу опонента си по темата за изкопаемите горива. Джо Байдън отправи коментар, че възнамерява да откъсне икономиката на САЩ от петрола, което даде възможност на Тръмп да го атакува по този параграф.

"Запомни това, Тексас! Ще запомните ли това Пенсилвания, Оклахома, Охайо?", заяви републиканецът, обръщайки се към някои от спорните щати преди изборите, които силно разчитат все още на изкопаемите горива.

На свой ред обаче Байдън заяви, че петролът и въглищата са едни от най-големите замърсители и трябва да се върви в посока към чиста енергия. Все пак той подчерта, че в случая не говори за тотално отказване, а по-скоро за премахване на субсидиите за петрол.

Това е заключителният дебат преди президентските избори. Те бяха проследени от многомилионна аудитория. За Доналд Тръмп, който според социологическите допитвания изостава от Джо Байдън, беше много важно да се представи добре. Според първите реакции на коментаторите обаче, равносметката от дискусиите показва паритет между двамата оратори.
