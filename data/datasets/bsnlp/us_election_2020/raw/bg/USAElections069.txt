069
bg
2020-08-24
http://www.fromtheweb.eu
Тръмп с официална номинация, подчерта важността на изборите

Доналд Тръмп получава официално номинацията на републиканците за президент на САЩ. Това се случва на протичащата в момента в град Шарлът, щата Северна Каролина, конференция на партията, предадоха световните информационни агенции.

Настоящият държавен глава ще се бори за преизбиране през ноември заедно с вицепрезидента Майк Пенс. Той използва възможността в специалната си реч тази вечер пред съпартийците си да подчертае отново важността на вота.

Предстоят ни най-важните избори, обяви той. Държавният глава отново "удари" демократите, като ги обвини в опит да откраднат изборите.

Те използват пандемията от коронавирус, за да се опитат да откраднат вота, настоя Тръмп.

Припомняме, че неговата стратегия за борба с вируса нееднократно бе атакувана като неадекватна от видни фигури в Демократическата партия.

Припомняме, че той реагира остро на събитието на противниците си демократи.

Той определи Конгреса на Демократическата партия като "най-мрачната конвенция в историята на Америка", след като неговите съперници приключиха четиридневното си събиране.

В своята реч пред конгреса на Демократическата партия неговият съперник Джо Байдън обеща да обедини страната, разкъсана от криза.

Ще бъда съюзник на светлината, не на мрака, заяви той и увери, че ако му бъде поверен президентският пост, Съединените щати ще преодолеят "тъмния период".

В продължение на три десетилетия 77-годишният Джо Байдън беше сенатор от Делауер, след което беше избран за вицепрезидент на Барак Обама. За свой вицепрезидент той избра Камала Харис.

Конференцията на републиканците ще продължи 4 дни. Очаква се Майк Пенс да изнесе реч в сряда.

Тази вечер обаче той също говори, като призова съмишлениците си към мобилизацията, за да бъде спечелен вотът. Според него, всяка стъпка е важна за победата - ходене от врата на врата, телефонни разговори, агитиране на американците.

Той обеща да работи "със сърцето си" за американците още 4 години, ако бъде преизбран.
