066
bg
2020-11-04
http://www.fromtheweb.eu
Сенатът на САЩ остава плътно републикански

Демократи и републиканци си размениха по две "обърнати" места, балотаж ще определи колко голямо е червеното мнозинство

Републиканската партия ще задържи мнозинството си в Сената, показват резултатите от изборите. На карта бяха заложени общо 35 места - 23 на републиканци и 12 на демократи, като очакванията бяха, че Демократическата партия ще си върне контрола над горната камара. Вместо това "Синята вълна" се блъсна в солидна червена стена.

Двете партии досега си размениха по едно "обърнато" място - в Колорадо (за демократите) и Алабама (за републиканците), като по всяка вероятност двете партии ще си разменят по още една победа - в Мичиган и Аризона.

Как ще изглежда Сенатът

В момента републиканците имат мнозинство от 53-47 сенатори. След тези избори броят изглежда ще се запази, като е възможно да варира леко към 52-48, в зависимост от крайния изход от специалните избори в Джорджия. Правилата там са следните - всички, които искат се кандидатират, без значение колко кандидати от партия, след което, ако никой няма 50%, се отива на балотаж. Такъв по всяка вероятност ще има между демократа Рафаел Уарнок и републиканката Кели Лофлер и ще се състои на 5 януари 2021 г.

РЕКЛАМА

От сега е ясно обаче, че дори Джо Байдън да успее да стигне до Белия дом, той ще е силно ограничен в законодателната си дейност и номинации за съдии. Една от въпросителните преди тези избори бяха дали Байдън, ако стане президент и има мнозинство в Сената, няма да търси начин да промени броя на съдиите във Върховния съд и да запълни новосъздадените места с либерални съдии. Сега тази врата твърдо се затваря, без значение кой ще бъде президент. Ако Доналд Тръмп остане президент, той ще работи в същата конфигурация, в която и досега.

С изключение на Марта МакСали и Кори Гарднър, които загубиха в Аризона и Колорадо от Марк Кели и Джон Хикенлопър съответно, всички останали републиканци, които се смятаха за уязвими, печелят или вървят към удобна победа. Такава отчетоха и двама от най-високопоставените сенатори в червената партия - Мич Макконъл, който остава лидер на мнозинството в Сената, както и Линдзи Греъм, който по всяка вероятност ще продължи да бъде председател на юридическата комисия към горната камара.
