072
bg
2020-11-24
http://www.fromtheweb.eu
Администрацията на Тръмп даде зелена светлина за прехода на БайдънТой вече ще има достъп до федерално финансиране, офис и брифингите за националната сигурност

След седмици чакане, администрацията на президента Доналд Тръмп освободи пътя за прехода на избрания президент Джо Байдън в Белия дом, като му даде достъп до документи и финансиране. Това се случи въпреки обещанието на Тръмп да продължи да се бори с резултатите от изборите, съобщи агенция „Ройтерс“.

Републиканецът Тръмп, твърди, че на изборите на 3 ноември е извършена изборна измама в широки мащаби, без да предостави доказателства. Въпреки че не призна победата на своя съперник от Демократическата партия, съобщението на Тръмп, че неговият щаб ще си сътрудничи с Байдън, представлява значителна промяна и е най-близко до признаване на поражението, отбелязва още агенцията.

Байдън спечели 306 избирателни гласа от щатите, много над 270, необходими за победата, а Тръмп – 232. Байдън също така има преднина от над 6 милиона гласа в националния вот.

Юридическите усилия на кампанията на Тръмп за отмяна на изборите почти изцяло се провалиха в ключови щати, а нарастващ брой републикански лидери, ръководители на фирми и експерти по националната сигурност призоваха президента да остави прехода да започне.

Избраният президент започна да назначава членове на екипа си, включително довереният му помощник Антъни Блинкен, който ще оглави Държавния департамент, без да чака правителствено финансиране или отстъпването на Тръмп. Но критиците обвиниха президента, че подкопава демокрацията в САЩ и способността на следващата администрация да се бори с пандемията с отказа си да приеме резултатите.

В понеделник (23 ноември) Gemeral Services Administration (GSA), федералната агенция, която трябва да оторизира президентския преход, съобщи на Байдън, че може официално да започне процеса на предаване на властта. Администраторът на GSA Емили Мърфи заяви в писмо, че Байдън ще получи достъп до ресурси, които са му били отказани поради съдебните искове, оспорващи резултатите от изборите.

Това означава, че екипът на Байдън вече ще има федерални средства и официален офис, който да извършва прехода докато встъпи в длъжност на 20 януари. Това също проправя пътя за Байдън и новоизбрания вицепрезидент Камала Харис да получават редовни брифинги за националната сигурност, които Тръмп също получава.
