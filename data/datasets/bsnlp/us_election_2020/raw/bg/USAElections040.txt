040
bg
2020-11-24
http://www.fromtheweb.eu
След Тръмп идва Байдън: какво се знае за новия кабинет

Президентът на САЩ е смятан за най-могъщия човек в западния свят. Затова и предаването на властта е толкова важно. Най-после Тръмп даде зелена светлина и Байдън може да се захване с първите си задачи.

Новоизбраният американски президент Джо Байдън най-после може да започне подготовката по встъпването си в длъжност и сформирането на своето правителство. Президентските избори в САЩ се проведоха на 3 ноември, но едва сега президентът Доналд Тръмп даде зелена светлина на екипа си за сътрудничество с Байдън.

"Процедурата по предаване на властта стартира", потвърди и директорката на отговорната за това институция GSA Емили Мърфи. В "Туитър" Доналд Тръмп написа, че макар борбата да продължава, той е препоръчал на Мърфи и екипа ѝ "да направят необходимото", за да се задвижи процедурата. Доналд Тръмп и правният му екип не признават резултатите от изборите в редица щати и затова заведоха поредица от дела. Акцията им обаче засега не се увенчава с успех.
