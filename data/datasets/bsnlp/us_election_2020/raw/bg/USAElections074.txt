074
bg
2020-11-09
http://www.fromtheweb.eu
Байдън тепърва ще трябва да се докаже и пред своите, и пред републиканците

На изборите през 2020 г. Байдън заложи на нещо съвсем просто: че една страна, дълбоко разделена по партийни пристрастия, е готова за ново начало.

Той знаеше, че няма да бъде най-въодушевяващия кандидат, нито най-завладяващия оратор. Знаеше, че се кандидатира като стар бял мъж в партия, която става все по-млада и по-многообразна. Знаеше, че за да спечели, ще му е необходима както енергията на либералите, така и подкрепата на центристите, сегменти от електората, които нямат много общи неща освен споделеното презрение към президента Доналд Тръмп.

В крайна сметка Байдън излезе победител и за поддръжниците му това беше и повод за радост и облекчение. Но резултатите изпратиха смесени сигнали за готовността на нацията да обърне страницата на един от най-поляризиращите периоди в съвременната американска история.

Байдън спечели някои от ключовите оспорвани щати, включително Пенсилвания и Уисконсин, с малка преднина. Той получи повече гласове в цялата страна от който и да било кандидат за президент - над 74 милиона и преброяването не е приключило - но броят на получените от Тръмп гласове също се оказа рекордно висок и това показва какво е влиянието на президента не само сред основните му поддръжници, а и в Републиканската партия като цяло.

След победата си Байдън заяви, че е получил мандат. Но дали наистина има мандат?

Скоро това ще бъде поставено на изпитание.

Байдън не само спечели с малко мнозинство в оспорваните щати, но и демократите водеха трудни битки за Сената в цялата страна. Дали ще се сбъднат надеждите им да спечелят мнозинство в горната камара и да дадат на Байдън влиянието, което ще е необходимо, за да приема важни закони, вероятно ще зависи от резултатите от втория кръг на изборите за сенатори в Джорджия, който ще е през януари догодина.

Освен това предизборната кампания през 2020 г. ясно показа колко дълбока е подкрепата за Тръмп, особено сред белите американци в селските райони. Те видяха в Тръмп неочаквана сродна душа, президент, който се бореше агресивно срещу силите на естаблишмънта във Вашингтон, в Холивуд и други пантеони на властта. Той превърна недоволството на поддръжниците си в свое собствено и им даде глас, какъвто те смятаха, че нямат.

Освен това засега Тръмп не се е признал за победен от Байдън на изборите и обещава да заведе неясно какви съдебни дела за резултатите от изборите. Отказът му да се признае за победен обаче няма никакво практическо значение за победата на Байдън.

Тръмп обаче може да затрудни преходния период на Байдън към Белия дом. Той има още 10 седмици на поста си и може да използва правомощията си в изпълнителната власт по редица въпроси. И след като напусне Белия дом, все още ще разполага с мощния си акаунт в "Туитър" и може би дори с възможността да продължи митингите си, за да продължава да мобилизира поддръжниците си.

Байдън ще трябва да преодолява това дълбоко разделение на американците. А във Вашингтон може да се опита да съживи едно загубено изкуство - на политическия компромис.

Някои демократи се отнасят пренебрежително към идеята, че републиканците може да имат стимул да работят с Байдън.

Други смятат, че дългогодишната работа на Байдън в Сената му дава реален шанс да спечели някои политици от Голямата стара партия.

"Фактът, че той има отдавнашни отношения с републиканци в Камарата на представителите и Сената, ще е предимство. За тях той е позната величина", заяви Валери Джарет, която е работила с Байдън, когато е била висш съветник на президента Барак Обама.
