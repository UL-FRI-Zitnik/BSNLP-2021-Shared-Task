022
bg
2020-11-04
http://www.fromtheweb.eu
Ако Тръмп или Байдън не признаят изборите, може да има въоръжени конфликти

Битката е между две различни икономически и външнополитически идеологии, смята проф. Здравко Попов

 Вече има напрежение сред поддръжниците на кандидат-президентите в САЩ. Ако един от двамата кандидати - Доналд Тръмп или Джо Байдън, не признае вота, може да се стигне до по-сериозни, включително на някои места въоръжени конфликти. Това каза проф. Здравко Попов, философ, дипломат, президент на Институт за публична политика, в предаването “Светът е бизнес” по Bloomberg TV Bulgaria.

“Изборните резултати до момента потвърждават становището, че Америка е разполовена на две и все още не е ясно превес на коя от двете половини ще бъде осъществен”, посочи Попов.

“Битката е доста ожесточена и тя е между две идеологии, две различни икономически и външнополитически идеологии”.

Според Попов икономическите причини са в основата на разделението в САЩ. Той обясни, че това се дължи на факта, че голяма част от печалившия и прогресивен бизнес беше изнесен от страната поради ниската цена на труда или добрите данъчни условия в други части на света, което е сериозен удар за средната класа в Америка.

“Тръмп се опита да се пребори с всичко това, но това е една тенденция, която може много трудно да бъде преодоляна”, смята Попов.

Денят на изборите в САЩ: Икономиката, Covid и расата разделят американския електорат

Гостът отбеляза, че Тръмп е направил всичко възможно да възстанови производства и да октрие нови работни места в САЩ в рамките на три години от мандата си.

“Ако не беше пандемията, вероятно изборите нямаше да са толкова оспорвани и Тръмп щеше да спечели със сравнителна лекота”.

“Тръмп дойде с по-скоро почерка на по-стар тип американски консерватизъм, който бихме могли да видим в лицето на хора като Бари Голдуотър, частично Роналд Рейгън", каза още Попов.

"Ретроконсерватизмът в голяма степен се оказа адекватен на интересите и желанията на голяма част от американските граждани”.
