138
bg
1970-01-01
http://www.fromtheweb.eu
04.01.2021

Източник: БТА

"Аудио документ, който ще вдигне голям шум" нарича френският в. "Либерасион" опитите на президента на САЩ Доналд Тръмп да накара щатския секретар на Джорджия Брад Рафенспъргър да "намери" достатъчно гласове, за да потвърди победата му в щата.

Това е първият случай, при който имаме доказателства за натиска, който действащият президент на САЩ оказва върху американските служители с надеждата да промени резултатите от изборите. Тръмп нае и армия от адвокати, които да оспорят резултатите в съда, но нито една от жалбите им до момента не е била успешна.

Според Тръмп има и връзка между мандата на Рафенспъргър, резултатите от президентските избори и резултатите от предстоящия в щата втори кръг на избори за Сенат, който ще определи коя от двете големи партии ще контролира горната камара на американския Конгрес, отбелязва в. "Либерасион". Публикуваните онлайн записи обаче показват, че щатският секретар на Джорджия е отказал да се поддаде на натиска.

Байдън критикува Тръмп за бавното разпределение на ваксините

Тази седмица Доналд Тръмп ще подкопае демокрацията в САЩ, като подкрепи твърдението, че демократът Джо Байдън не е спечелил честно президентските избори през ноември миналата година, пише британският в. "Гардиън" в редакционна статия.

Мирното предаване на властта в една демокрация изисква неуспелите кандидати и техните последователи да признаят поражението си. Но Тръмп създаде противоречия само с цел да задържи властта и да промени резултатите от законни избори, подчертава изданието, като напомня, че американските съдилища неведнъж отхвърлиха неподкрепените с доказателства искове на Тръмп.

Това обаче не спря съмишлениците му в Конгреса. Те, подкрепяни от неговия вицепрезидент Майк Пенс, планират да оспорят в сряда победата на Байдън и да принудят Конгреса да води дебат и да гласува за утвърждаването й. Тръмп няма да позволи да бъде изпусната възможност да оспори изборите, които загуби.

За доброто на Америка обаче той трябва да се провали - алтернативата е срив на политическите норми и граждански сблъсъци, подчертава в. "Гардиън". Като класически демагог, Тръмп показва на поддръжниците си, че и те трябва да откажат да уважат резултатите от изборите и да отхвърлят президентския мандат на Байдън. Има основателни опасения, че може да се стигне до протести, включително въоръжени.

Байдън обвини администрацията на Тръмп в спънки на прехода във властта

 Тръмп може да изпрати Националната гвардия или федерални агенти да се справят с демонстрациите. Без съмнение президентът се надява, че подобен хаос ще проправи пътя за автократично завземане на властта, смята британското издание, което призовава политиците в САЩ да се откажат от илюзията за евентуален втори мандат на Тръмп.

В. "Вашингтон пост" акцентира върху призива за мирен преход, подкрепен от всички живи бивши министри на отбраната на САЩ. Времето да се оспорват резултатите от изборите отмина, пишат в съвместна статия Аштън Картър, Лион Панета, Уилям Пери, Дик Чейни, Уилям Коен, Доналд Ръмсфелд, Робърт Гейтс, Чък Хейгъл, Джеймс Матис и Марк Еспър, като призовават Пентагона да поеме ангажимент за мирно предаване на властта.

Статията е публикувана в момент, когато се засилват опасенията, че Тръмп може да използва въоръжените сили, за да остане на власт, дори след като загуби изборите, отбелязва американското издание. В същото време група конгресмени планират да оспорят резултатите пред Конгреса.

Тръмп наложи вето на проекта за военен бюджет на САЩ за финансовата 2021 г.

Независимо от всичко, Джо Байдън почти със сигурност ще бъде обявен за президент на 20 януари. Но съпротивата на Тръмп, който твърди, че е имало големи измами в градове със значително афроамериканско население като Детройт, Милуоки и Филаделфия - може да проправи пътя за бъдещо ограничаване на правото на глас на гласоподавателите от малцинствата, пише в. "Ню Йорк таймс".

Всъщност тези градове гласуваха, както и на предишните избори през 2016 г. и Тръмп дори получи малко повече гласове. Президентът загуби изборите в предградията - но признаването на този факт няма да помогне на войната, която президентът иска да води между предградията и това, което той смята за "проблемните центрове на градовете" и "управляваните от демократи градове" - кодови думи за места, където живеят компактни маси от афроамериканци и други цветнокожи избиратели.

Опасността е, че кампанията на Тръмп може да подсили опитите да се отнеме правото на глас на цветнокожи избиратели, които гласуват предимно за Демократическата партия. Това не е нова идея за консерваторите в САЩ, но Тръмп я извади на светло и я прави популярна онлайн, подчертава изданието.
