083
bg
1970-01-01
http://www.fromtheweb.eu
19:40, 04 ное 20 / Свят 6501 Антония Руменова Редактор: Антония Руменова

Близки са резултатите на двамата претенденти за следващ президент на Съединените щати - настоящият Доналд Тръмп и кандидатът на Демократическата партия Джо Байдън. 

Продължава броенето на милиони гласове, които в крайна сметка ще решат победителя за поста в Белия дом, развръзката от битката в Сената и Камарата на представителите. Тези гласове ще определят победителя в оспорваните щати Пенсилвания, Уисконсин и Мичиган. Тепърва ще станат ясни резултатите в Северна Каролина и Джорджия.

Ние печелим тези избори, заяви кандидатът за президент на САЩ Доналд Тръмп преди окончателното преброяване на гласовете. Тръмп се обяви за победител в щати, където гласовете все още се броят, и от трибуната при първото си изявление от началото на изборния ден в САЩ заяви, че опонентът му Джо Байдън се опитва да открадне изборите.

"Това е измама за американския народ. Ще отидем във Върховния съд и ще поискаме гласуването да спре. Не искаме да се появяват бюлетини в 4 сутринта и да се добавят към списъците", заяви кандидатът на републиканците.

Щабът на Байдън също е готов да се обърне към съда

От щаба на демократите заявиха, че заплахата за спиране на преброяването на гласовете е възмутителна и че адвокатите им са готови да отговорят на Тръмп като също се обърнат към съда. Щабът на Джо Байдън е готов да поиска бюлетините да бъдат преброени по съдебен път.  От своя страна, Джо Байдън каза, че е оптимист за крайния резултат и е уверен, че ще спечели изборите, пише агенция "Ройтерс".

Резултатите до момента... 

Засега Джо Байдън има 238 електорални гласа, а Доналд Тръмп – 213. 87 електорални гласове все още не са разпределени. Съгласно изборните правила в почти всички щати, кандидатът с най-много гласове печели всички техни представители в избирателната колегия. Повечето от оспорваните щати не са сред тези с най-голяма електорална тежест, но в крайна сметка ще решат вота, предаде БНР.

Преброяването на всички гласове може да продължи още дълго. В оспорваните щати резултатите на двамата са много близки. От лагера на Байдън гледат позитивно на прогнозите за победа в Уисконсин, докато кампанията на Тръмп дава заявки за ново броене в щата, който донесе една от решаващите победи за президента през 2016-а.

Според  проучвания на Си Ен Ен, Фокс Нюз и Би Би Си, в последните часове Байдън е получил мнозинство в оспорваните щати Уисконсин и Мичиган, в които доскоро преднина имаше Тръмп. Изборните резултати в Съединените щати се бавят заради отчитането на рекордно високия брой бюлетини, подадени по пощата, като по предварителни прогнози фаворит на тези гласоподаватели е Байдън. Обновяващите се данни на трите големи медии към момента показват негова победа също в Невада, Аризона и Мейн, докато Тръмп е начело в Пенсилвания, Джорджия и Северна Каролина. Към момента всички изброени щати са оспорвани, броенето продължава и изходът е неясен. Ако сегашните временни резултати се запазят, Джо Байдън ще е следващият американски президент.
