012
bg
2020-11-03
http://www.fromtheweb.eu
Оптимизмът за развоя на изборите в САЩ окрили европейските борси

Инвеститорите продължават да следят сезона на отчетите

Елена Кирилова

 Европейските борси завършиха търговията днес с повишенията, преди да е ясен резултатът от президентските избори в САЩ, на които за поста държавен глава се борят сегашния президент Доналд Тръмп и някогашният вицепрезидент Джо Байдън, пише CNBC.

Паневропейският индекс Stoxx 600 се изкачи с близо 2,3%. Книжата на банките записаха 4,5% скок и поведоха ръстовете сред всички сектори, докато основните борси се озоваха на зелено.

 Европейските акции следват добрите настроения и в други точки на света. С ръстове завърши търговията и в Азиатско-Тихоокеанския регион. В САЩ книжата започнаха борсовия ден с повишения, докато инвеститорите се надяват на ясен победител от гласуването, което вече започна.

До днес Джо Байдън се радваше на преднина пред Тръмп в националните допитвания. Бившият вицепрезидент спечели 52% от подкрепата от регистрираните гласоподаватели, в сравнение с 42% за настоящия държавен глава, сочат данни на NBC News/Wall Street Journal. В колебаещите се щати, които ще решат развоя от вота, разликите са малки.

Междувременно инвеститорите продължават да следят сезона на отчетите.

Шведският доставчик на облачни услуги Sinch записа над 11% скок на стойността на акциите и поведе Stoxx 600, след като обяви силен скок на тримесечната си печалба.

На дъното на европейския индекс на сините чипове се оказа датската фармацевтична компания H Lundbeck. Цената на нейните книжа се сви с 4%, защото фирмата не успя да изпълни очакванията към последния си финансов отчет.

Френската BNP Paribas надмина прогнозите за печалбата си за третото тримесечие, а това изпрати стойността на акциите на най-голямата банка на страната с 6,7% нагоре.
