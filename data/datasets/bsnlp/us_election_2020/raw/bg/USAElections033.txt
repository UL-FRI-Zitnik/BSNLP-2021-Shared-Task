033
bg
2020-11-14
http://www.fromtheweb.eu
Тръмп за малко да признае победата на Джо Байдън

В първия си публичен коменар след поражението си Тръмп коментира темите за блокадата и ваксината срещу Covid-19

 Доналд Тръмп беше по-близо от всякога до признаването, че е загубил президентските избори в Съединените щати, като посочи, че „времето ще покаже“, но спря преди да обяви, че формално избраният президент е Джо Байдън, пише Guardian.

В първия си публичен коментар след поражението си, Тръмп изглежда беше готов да каже нещо повече, докато обсъждаше възможността администрацията на Байдън да наложи национална блокада, за да се бори с коронавирусната пандемия.

 „В идеалния случай няма да стигнем до блокада“, обяви настоящият държавен глава пред репортери в Белия дом. „Надяваме се, че, каквото и да се случи в бъдеще, кой знае коя администрация ще бъде, предполагам, че времето ще покаже. Но мога да ви кажа, че тази администрация няма да въведе мерки за изолация".

Байдън беше обявен за победител в изборите миналата събота – резултат, който Тръмп отказва да признае. Президентът дори започна да оспорва по съдебен път резултатите. Без да дава доказателства, той твърди, че изборите са манипулирани. Министерството на вътрешната сигурност обяви, че това са бил най-сигурните избори в историята на САЩ, без доказателства за намеса.

Тръмп написа десетки туитове и ретуитове, но не се е появявал публично, освен за церемонията за Деня на ветераните. Това беше и най-дългият период, в който американците не бяха чували и дума от него, откакто той пое ръководния пост.

В крайна сметка вчера Тръмп проведе пресконференция в Белия дом, за да сподели информация за усилията за разработване на ваксина срещу Covid-19. Събитието, на което присъстваха вицепрезидентът Майк Пенс и координаторът на работната група за коронавируса Дебора Бъркс, се проведе ден след като Съединените щати достигнаха рекорд от над 160 хил. нови случая.

Тръмп заяви, че очаква ваксината да е налична за цялото население на страната още през април.
