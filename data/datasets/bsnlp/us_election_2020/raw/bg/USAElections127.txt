127
bg
1970-01-01
http://www.fromtheweb.eu
01 ноември 2020 15:19

Сред тях е Кание Уест

Освен Доналд Тръмп и Джо Байдън има и други кандидати за президент на САЩ. Списък на второстепенните кандидати също присъства в бюлетината за президентски избори.

Вижте кои са те:

Кание Уест

Музикантът обяви кандидатурата си за Белия дом в Twitter на 4 юли, Деня на независимостта на Америка. Под името "Рожден ден" той отговаря на критериите да се яви само в 12 от 50-те щата и следователно дори математически няма шанс да бъде избран за президент.

Кампанията на съпруга на Ким Кардашиян, който страда от биполярно разстройство, породи повече въпроси, отколкото ентусиазъм. Поддръжниците на Доналд Тръмп се надяват, че 43-годишният рапър, бивш поддръжник на президента на САЩ, ще може да вземе гласове от чернокожите избиратели на Джо Байдън.

Либертарианската партия

Либертарианската партия е далеч зад демократите и републиканците, третата политическа сила в страната. Защитник на индивидуалните свободи, свободната търговия и минималната законодателна намеса на държавата, тя е единствената „трета партия“, която се появява в бюлетината във всичките 50 щата.

Кандидатът й на миналите избори Гари Джонсън, бивш губернатор на щата Ню Мексико, събра 4,5 милиона гласа през 2016 г., повече от три процента от гласовете, което е рекорд за партията.

Тази година тя е представена от Джо Йоргенсен, 63-годишен професор по психология, който според допитванията - поне малкото, които вземат под внимание второстепенните кандидати - може да спечели до четири процента.

“Зелената партия“

Кандидатът на Зелената партия Джил Стайн взе само около един процент от гласовете преди четири години. Но мнозина вярват, че тя е допринесла за поражението на Хилари Клинтън, като получила гласове в ключови щати, спечелени от Доналд Тръмп, като Пенсилвания, Мичиган и Уисконсин.

Кандидатът на партията този път е един от нейните основатели, Хауи Хокинс. 67-годишният калифорниец, поддръжник на всеобщото здравно осигуряване, твърди, че е създател на Зеления нов курс, който сега е приет от прогресивното крило на Демократическата партия.

Други

Колорадо и Върмонт са двата щата с най-много кандидати за президент в бюлетините си - 21. Някои са свързани с партии, като Партията за социализъм и освобождение, Партията на алианса или Партията на конституцията, чийто кандидат Дон Бланкеншип прекара една година зад решетките след фатален взрив в една от въглищните мини на компанията му.

Партията на сухия режим, която подкрепя връщането на забраната за употреба на алкохолни напитки, има известно име за кандидат: Фил Колинс, макар че няма никаква връзка с британския музикант и певец.

Друга "знаменитост" ще се кандидатира на 3 ноември като независим кандидат в около 15 щата. Сега известен със своите криптовалутни дейности, Брок Пиърс е играл в юношеските си години във филмите „Могъщите патици“ и „Първо дете“.
