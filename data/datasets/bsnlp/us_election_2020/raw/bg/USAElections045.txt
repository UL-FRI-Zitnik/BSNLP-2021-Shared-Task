045
bg
2020-11-05
http://www.fromtheweb.eu
Изборите в САЩ: Байдън сериозно изпреварва Тръмп 

Окончателните резултати още не са известни, но към момента вече е ясно, че в надпреварата за Белия дом Байдън сериозно изпреварва Тръмп: трябва му победа само в още един щат.

Джо Байдън успя да преодолее първоначалната разлика и спечели оспорваната надпревара в щатите Мичиган и Уисконсин. Според Асошиейтед прес, Байдън печели и в Аризона. Ако победата му там се смята за сигурна, Байдън вече разполага с 264 от необходимите му 270 гласа. Което означава, че от президентския пост го дели само победата в още един щат.

В очакване на окончателния резултат

В Невада, Северна Каролина, Джорджия и Пенсилвания преброяването на гласовете още не е приключило. Както в Джорджия, така и в Пенсилвания Тръмп водеше убедително, но в нощта срещу четвъртък Байдън скъси дистанцията. В същото време Тръмп, който още в сряда побърза да обяви, че е спечелил изборите, оспорва резултатите в няколко щата и вече предприема юридически стъпки.

Междувременно стана ясно, че след преброяване на 96% от гласовете в Джорджия се очертава минимална преднина за Доналд Тръмп: той събира 49,6%, а Байдън - 49,2%. От Пенсилвания бе съобщено, че след преброяване на 89% от гласовете Тръмп получава 50,5% срещу 48,2% за Байдън.

Преди това Доналд Тръмп спечели вота в Кентъки, Канзас, Луизиана, Флорида, Тексас, Уайоминг, Западна Вирджиния, Южна Каролина, Алабама, Мисисипи, Тенеси, Оклахома, Арканзас, Северна Дакота, Южна Дакота, Айдахо, Небраска, Юта, Охайо, Мисури, Айова, Монтана, Индиана. Джо Байдън надделя в Колорадо, Ню Мексико, Върмонт, Вирджиния, Роуд Айланд, Ню Йорк, Ню Джърси, Масачузетс, Мериленд, Илинойс, Делауеър, Кънектикът, Минесота, Хаваи, Федерален окръг Колумбия, Ню Хемпшир, Калифорния, Ореган, Вашингтон, Мейн.
