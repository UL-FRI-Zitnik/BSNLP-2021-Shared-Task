062
bg
2020-11-07
http://www.fromtheweb.eu
Близко до развръзката: Броенето на бюлетините за нов президент на САЩ е към края си 

Кандидатът на Демократическата партия е на крачка от победата

Невада при преброяването на 87% от подадените гласове кандидатът на демократите Джо Байдън води с 49,8% срещу Доналд Тръмп, който е с 48%. За двамата кандидати за следващ президент на САЩ в щата са гласували съответно 632 558 и 609 901.

В Джорджия Байдън е на косъм пред Тръмп - 49,4 срещу 49,3% при преброяване на 99% от подадените гласове.

Надпреварата за Пенсилвания също е оспорвана. В този щат начело е отново Байдън. При преброяването на 99% от гласовете той се радва на подкрепата на 3 337 069 гласоподаватели или на 49,6%. Тръмп изостава с 0,2% и до момента има подкрепата на 3 308 182 души, информира "Фокс нюз".

В Северна Каролина Тръмп уверено води с 50,1% пред Байдън, който е с 48,7% при преброяване на 99% от подадените гласове.

По-рано кандидатът от Демократическата партия Байдън заяви:„Засега не сме готови да обявим победа, но числата ясно ни казват: ще спечелим тази надпревара… Побеждаваме в Аризона, побеждаваме в Невада. Нашата преднина в Невада се удвои. Готови сме да спечелим над 300 гласа в Избирателната колегия”, каза Байдън.

Той отбеляза, че за него са гласували над 74 млн. американци и това е повече от „който и да е президент в историята на САЩ”.
