057
bg
2020-11-24
http://www.fromtheweb.eu
Тръмп нареди да започне преход на властта към екипа на Байдън

Президентът на САЩ Доналд Тръмп обяви, че дава зелена светлина за началото на процеса по преход на властта към бъдеща администрация на демократа Джо Байдън две седмици, след като последният бе обявен за победител на президентските избори в САЩ, предадоха световните агенции. Екипът на Байдън приветства този етап в развитието на нещата и каза, че той позволява мирен преход във властта, отбелязва Франс прес.

Тръмп се въздържа да признае директно победата на Байдън и обеща справедлива битка в момент, в който той депозира все повече жалби в опит да докаже, че е имало предполагаеми нередности на изборите. Тези опити са без успех.

Това решение предоставя на следващата администрация ресурсите и необходимата подкрепа, за да осъществи прехода във властта по един мирен и безпроблемен начин, заяви Йонас Ейбрахам, представител на екипа на Байдън.

Той подчерта, че това решение е необходимо, за да се започне работата по справяне с предизвикателства, пред които е изправена американската нация, в това число поставяне под контрол на коронавирусната пандемия и връщането в релсите на икономиката.

Екипът на избрания президент Байдън ще започне да се срещна с представители на федералното правителство, за да обсъдят въпроси като реакцията на пандемията, националната сигурност и други теми. Днес той ще обяви кого ще назначи на ключови постове в своята админитсрация, най-вече в дипломацията.
