010
bg
2020-11-04
http://www.fromtheweb.eu
Акаунти в YouTube разпространиха фалшиви резултати от изборите

Всеки един канал е показвал измислена карта на президентските избори, попълнена с теоретични резултати

 Няколко акаунта в услугата за видео споделяне YouTube предаваха на живо фалшиви резултати от изборите в САЩ до десетки хиляди зрители часове преди затварянето на някои от избирателните секции - и преди YouTube да свали клиповете като спам, предава Bloomberg.

От вторник сутринта множество канали публикуваха подобни на вид, продължителни видеоклипове на живо в сайта, собственост на Google. Всеки един канал е показвал измислена карта на президентските избори, попълнена с теоретични резултати. Тези предавания се появяват в горната част на страницата в YouTube при  търсене на „резултати от изборите“ и са гледани от хиляди онлайн зрители. Някои от клиповете са пускали дори реклами.

„След внимателен преглед премахваме потоци на живо, които нарушават нашите правила на общността“, заяви говорител на YouTube по имейла. „Установихме политики, забраняващи спам, измамни практики и измами и продължаваме да бъдем бдителни по отношение на свързаното с изборите съдържание в периода преди и след изборите”.

 YouTube, видео подразделението на Google на Alphabet Inc., заяви, че разкрива повече новинарски канали за зрителите. Но тези фалшиви клипове с резултатите от изборите идват от акаунти в YouTube, посветени на съвети за музика и търговия на борсата. Те вероятно са използвали предпочитанията на алгоритмите на YouTube за продължително излъчване на живо за текущи събития.

В един момент в изборния ден, четирите топ резултата в YouTube за търсенето „резултати от президентски избори“ включват тези фалшиви видеоклипове, предава технологичният сайт Insider, който съобщи първи новината.

След като YouTube заяви, че предприема действия, множество версии на тези видеоклипове все още се появяват на първата страница с резултатите от търсенето на сайта.
