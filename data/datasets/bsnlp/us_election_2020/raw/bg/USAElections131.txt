131
bg
1970-01-01
http://www.fromtheweb.eu
22.11.2020

Webcafe

Откакто американските медии обявиха официалната си прогноза за победата на Джо Байдън на президентските избори, мнозина лидери вече изпратиха поздравите си за кандидата на Демократическата партия.

Но дори на фона на обявяването на крайните резултати в ключовите щати, една липса на официален поздрав продължава озадачаващо да липсва - руският президент Владимир Путин все още не е изпратил поздравленията си към Байдън за победата.

Веднага се появиха спекулцаии, че това е знак за одобрение към каузата на Доналд Тръмп, който продължава да оспорва резултатите от вота с мотиви, че опонентът му е мамил в редица щати. Други пък заподозряха лична неприязън на Путин към Джо Байдън.

На какво се дължи това мълчание от Кремъл обаче? Самият държавен глава разчисти облаците по темата в свое интервю за телевизионния оператор "Россия 1".

Путин заяви, че в решението му да не поздравява Байдън за победата на президентските избори няма скрит мотив, а се дължи просто на "изчакване" и в Кремъл просто предпочитат да се сложи край на "вътрешнополитическото противопоставяне" в Америка.

"Формалностите трябва да се спазват въз основа на установени практики и правни стандарти. Няма скрит мотив или нещо, което би могло да послужи за по-нататъшно влошаване на нашите отношения. Това е чисто формален подход", заяви Путин.

По време на предишния вот за президент в САЩ, Путин беше сред първите световни лидери, които поздравиха Доналд Тръмп, публикувайки изявление по-малко от 12 часа след като опонентката на победителя - Хилари Клинтън - призна загубата си.

Именно поведението на Доналд Тръмп сега и отказът да признае, че е загубил, са в основата на това в Кремъл все още да не бързат с поздравителния адрес към Джо Байдън.

"Ще работим с всеки човек, който притежава доверието на американския народ. Но на когото се дава това доверие - то трябва да бъде посочено или чрез политическа конвенция, когато една от партиите признае победата на другата, или крайните резултати от изборите трябва да бъдат обобщени по легитимен, легален начин", подчерта руският президент.

В момента демократът е обявен за неофициален победител, като все още се очакват удостоверяванията на резултатите в различните щати, като Доналд Тръмп прави всичко по силите си да блокира или най-малкото да забави този процес чрез завеждането на множество съдебни дела за преброяване на гласове в определени окръзи. Въпреки това всички щати имат посочен законов срок, в който да обявят официалния победител в изборите там.

На 14 декември Конгресът ще свика Избирателната колегия, която да посочи кой ще е новият американски президент, както е предвидено в Конституцията на САЩ. Той ще встъпи власт в Белия дом на 21 януари 2021 година.

Путин каза още, че в момента всички разбират, че американската избирателна система има недостатъци.

"Това е съвсем очевидно - ясно е за всички по света - струва ми се, че за американците е ясно, има проблеми в избирателната система на САЩ", добави руският президентът.

Той допълни, че не се наема с това да "заклеймява американската политическа система или избирателна система", така както и Вашингтон няма право да съди други държави за проблеми при провеждането на демократични избори.

"Дали е необходимо или не да се променя нещо там - не е наша работа", добави още Путин.

Говорителят на руския президент Дмитрий Песков многократно подчерта, че Москва е готова да работи с всеки президент, избран от американските избиратели, за да намери начини за нормализиране на руско-американските отношения.

Мнозина експерти обаче прогнозират, че Байдън може да заеме по-твърда линия на администрацията си спрямо Москва, на фона на двуполюсните сигнали, които сегашният американски държавен глава пуска с изказванията и политиката си.

Много от критиците на Тръмп го обвиняват именно в това, че е твърде мек към властта в Кремъл и симпатизира на Владимир Путин като лидер.

Още с избора на Тръмп в САЩ протече голямо разследване за опит за повлияване върху резултата от вота от страна на Кремъл, който с хакерски атаки и публикуване на очернящи Хилари Клинтън материали се опитал да наклони везните в полза на опонента ѝ.

Въпреки това обаче руската оценка е, че в момента нищо не може да навреди повече на руско-американските отношения, а в интервюто си Путин заяви, че забавянето на поздрава също няма да повлияе, тъй като "няма какво повече да се повреди, те [отношенията] вече са разрушени".
