128
bg
1970-01-01
http://www.fromtheweb.eu
03.01.2021

Автор: news.bg

Тед Круз от Тексас, Рон Джонсън от Уисконсин и други деветима републикански сенатори и новоизбрани сенатори обявиха, че ще отхвърлят президентските електори от щатите, където Доналд Тръмп оспорва победата на Джо Байдън, пише "Гардиън".

Те подчертаха, че няма да го направят, ако бъде сформирана комисия, която за 10 дни да направи проверка на резултатите от спорните щати.

Ходът, приветстван от вицепрезидента Майк Пенс, като цяло е символичен и най-вероятно няма да промени изхода от президентските избори. Но въпреки това прибавя усещане за задълбочаване на кризата, която засяга американската демокрация.

Тръмп отказва да признае поражението си, макар че Байдън спечели с преднина повече от 7 милиона гласа и събра 306 електорални гласа срещу 232 за американския президент. Доналд Тръмп спечели срещу Хилари Клинтън през 2016 г. със същата разлика в Избирателната колегия, но тогава обяви, че е извоювал категорична победа.

Кампанията на милиардера изгуби повечето от над 50 съдебни иска в ключовите щати. В събота вечерта Доналд Тръмп призова последователите си в "Туитър" да вземат "участие в историята" и да се включат в протестен марш във Вашингтон срещу утвърждаването на изборните резултати в сряда.

В петък федерален съдия отхвърли иск на конгресмен от Републиканската партия Пенс да получи власт да отхвърли резултата от Изборната колегия в сряда. Вицепрезидентът ще председателства заседанието по потвърждаване на резултатите. Обжалването бе отхвърлено в събота вечерта.

Въпреки това сенатори и новоизбрани сенатори излязоха с позиция, която е продължение на заканата на сенатор Джош Хоули от Мисури да оспори резултатите.

Възражения се очакват и от мнозинството републиканци в Камарата на представители. Те трябва да бъдат дебатирани и гласувани, но техните опити да се пренебрегнат гласовете на милиони американци изглежда са обречени на провал, тъй като демократите контролират долната камара, а лидерът на мнозинството в Сената Мич Макконъл и други топ републиканци се обявиха против оспорването на резултатите.

В събота сенаторът от Юта Мит Ромни описа като "безсмислена" идеята, че конгресна проверка ще възстанови доверието в изборния процес. Според него американският народ се доверява повече на федералните съдии, отколкото на Конгреса.

В събота сенатор Лиза Мърковски от Аляска заяви, че ще гласува за утвърждаване на резултатите.

Водената от Круз и Джонсън група за оспорване на резултатите не представя доказателства за изборни измами. Те се позовават на спорните избори през 1876 г., които завършиха с назначаване на такава комисия.

Круз и Хоули са сред топ републиканците, които се очаква да се кандидатират за президент на САЩ през 2024 г. Те се опитва да привлекат поддръжници, лоялни на Тръмп.
