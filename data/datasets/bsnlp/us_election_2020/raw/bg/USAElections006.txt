006
bg
2020-09-23
http://www.fromtheweb.eu
Байдън ще спира търговската война с Европа

Ако бъде избран, ще организира среща на демократичните страни, за да обсъди общи проблеми като социалната несправедливост и доверието в управлението.

Американският демократ Джо Байдън възнамерява да сложи край на търговския спор с ЕС, ако наследи американския президент Доналд Тръмп.

Байдън ще работи за справяне с дисбаланса в търговията със селскостопански стоки между двете страни, заяви Тони Блинкен, старши съветник на Байдън, по време на онлайн търговско събитие във вторник. Байдън и Тръмп имат много различни възгледи за Европа. Байдън предпочита много по-съвместен подход по въпроси като климата и търговията.

„ЕС е най-големият пазар в света. Трябва да укрепим икономическите си връзки”, казва Блинкен, който беше заместник-съветник по националната сигурност на бившия президент Барак Обама. „И също така трябва да сложим край на изкуствената търговска война, която администрацията на Тръмп започна“. По думите му това трови икономическите отношения, струва работни места и води до нарастващи разходи за потребителите, предава Ройтерс.

Съществувал обаче сериозен проблем с ЕС заради нарастващите дисбаланси в търговията със селскостопански стоки. Там имало правила, които пречели на САЩ да продават стоки от райони, в които са много конкурентни. От друга страна, имало и много общи интереси и цели, включително необходимостта да се предприемат действия срещу търговските практики на Китай. Възстановяването на основните американски съюзи било много важно за Байдън, а това включвало и добрите отношения с ЕС.

Ако Байдън бъде избран, той щял да организира среща на демократичните страни, за да обсъди общи проблеми като социалната несправедливост и доверието в управлението, казва Блинкен. Целта може да бъде разработването на обща стратегическа визия и пътна карта за справяне с предизвикателствата, независимо дали идват от Русия, Китай или Иран.
