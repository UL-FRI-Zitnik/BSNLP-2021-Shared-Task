013
bg
2020-11-02
http://www.fromtheweb.eu
Brexit може да направи Великобритания ненужна на САЩ

Париж и Берлин ще са новите притегателни центрове в Европа за Вашингтон, особено ако Джо Байдън спечели изборите, смята дипломат

 Още малко Великобритания ще бъде центъра на САЩ в Европа, особено ако Джо Байдън спечели изборите за президент, смята бившият посланик на Обединеното кралство в НАТО Питър Рикетс.

"Когато Байдън погледне към Европа, ще види Париж и Берлин като притегателен център на това, което реално е важно за Америка в Европа", коментира той пред европейското издание Politico. Великобритания вече ще бъде отвън основните идеи и действия на Европа.

Лондон ще остане важен партньор в областта на отбраната и сигурността, но в други области страната вече няма да бъде толкова интересна, защото няма да бъде полезна на американската администрация, обясни още дипломатът, който беше съветник по национална сигурност на премиера Дейвид Камерън в периода 2010 - 2012 година.

 В последните седмици много бивши дипломати коментират какво може да очаква британското правителство при евентуална смяна на караула в Белия дом. Айвън Роджърс, представител на Великобритания в ЕС в периода 2013 - 2017 година също коментира, че премиерът първо трябва да изчака резултатите от изборите в САЩ, преди да се насочи към излизане от ЕС без търговска сделка.

За Джо Байдън Brexit е риск и за ЕС, и за Великобритания, смята Рикетс и допълва, че ако той влезе в Белия дом, Лондон тепърва трябва да изгражда връзки с новата американска администрация. Байдън е от ирландски произход и първата му работа ще бъде да анализира как излизането от ЕС ще отрази върху отношенията между Великобритания и Ирландия.

"Администрацията на Байдън ще бъде много внимателна, много предпазлива по отношение на това как да се споразумее с Великобритания извън ЕС", смята още Питър Рикетс и допълни, че все още има шанс Лондон и Брюксел да се разберат.

Великобритания има още известно време, за да постигне споразумение преди края на преходния период за Brexit, който изтича на 31 декември 2020 година. Според дипломата на "Даунинг стрийт" в момента "играят театър" в опит да постигнат споразумение с твърдите привърженици на Brexit в консервативната партия.

Питър Рикетс предупреждава Джонсън, че този път няма да успее да постигне компромис, позвънявайки на някои от европейксите лидери. Великобритания трябва да забрави за всемогъщата Ангела Меркел, защото колкото и сериозен политик да е, тя не може да прави чудеса. Френският президент Еманюел Макрон пък едва ли ще рискува да провали преговорите относно споразумението за рибарството.

Британското правителство води интензивни преговори, но няма да приеме предложения, които "подкопават статута ни на суверенна, независима държава", обясняват от "Даунинг стрийт" пред изданието.

"Ние ще продължим да работим с независимо кой е следващия президент на САЩ, за да гарантираме добри резултати, които са от полза и за двете страни", коментира говорител на институцията и допълва, че преговорите със САЩ продължават и по никакъв начин не са обвързани с тези с ЕС.

Питър Рикетс прогнозира, че Лондон и Брюксел в крайна сметка ще постигнат сделка, макар и без да засегнат важни аспекти от сътрудничеството между двете страни. "Можете да бъдете сигурни, че каквато и сделка да подпише правителството на Джонсън, то ще бъде обявено като голяма победа и резултат от тънки преговорни тактики, които са били следвани", категоричен е дипломатът.

"В действителност смятам, че ЕС следваше стриктно своя план при тези преговори, което донякъде обяснява защо като резултат Великобритания загуби своята репутация", каза още Рикетс.
