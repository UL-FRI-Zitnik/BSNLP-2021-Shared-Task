079
bg
1970-01-01
http://www.fromtheweb.eu
Американският президент с първо интервю след вота

30.11.2020 | 09:23 Редактор: Тодор Петров

Доналд Тръмп даде първото си интервю след изборите на 3 ноември. В телефонен разговор на живо по телевизия "Фокс", продължил около 45 минути, той повтори обвиненията си, че при изборите е имало измами.

Тръмп заяви, че изборите са били "нагласени" и "пълна измама", но според него съдиите не искат да се намесват. Водещата Мария Бартиромо насърчи държавния глава с думите, че това е отвратително и "не можем да позволим изборите в Америка да бъдат опорочени".

Тръмп отказва да признае поражението си в изборите от демократа Джо Байдън, макар вече да е в ход официалната процедура за предаване на властта, припомня ДПА, цитирана от БНР.

Вместо това действащият президент реши да атакува вота в съда с надежда гласовете, подадени по пощата в ключови колебаещи се щати, да бъдат анулирани. Въпреки това почти всеки иск, подаден от кампанията на Тръмп, бе отхвърлен заради липса на доказателства.

В интервюто за "Фокс" Тръмп призна, че ще бъде трудно въпросът стигне до Върховния съд.
