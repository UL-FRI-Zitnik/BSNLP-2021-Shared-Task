049
bg
2020-07-04
http://www.fromtheweb.eu
Тръмп губи почва. Но нищо още не е решено.

От блясъка на някогашния лидер на свободния свят не е останало много. Свободата на словото е обект на атаки. Демокрацията е поставена под натиск. Върлува една пандемия, която можеше да бъде овладяна много по-добре, ако беше налице волята за това. Освен това цялата страна е превърната в сцена на размирици след смъртта на тъмнокож вследствие на полицейско насилие. В тази обстановка управлява президент, който провокира и нажежава, вместо да помирява и обединява.

Одобрението към Тръмп е сринато и то съвсем заслужено. За първи път по време на управлението му той наистина губи заради хаотичната си политика. Но не бива да забравяме, че Тръмп е майстор на оцеляването и изборите на 3 ноември тепърва предстоят.

Джо Байдън не е Хилари Клитън

Според повечето социолози одобрението към Тръмп в момента е около 40%. Недолюбваният още от началото на управлението си президент е по-недолюбван от всякога. Длъжни сме да си припомни обаче, че и по време на кампанията срещу Хилари Клинтън Тръмп изоставаше сериозно, но накрая една конспиративна теория за имейлите на Клинтън беше достатъчна, за да обърне резултата.

Ясно е, че 2016-а не е 2020-а, и че противникът на Тръмп този път не се казва Хилари Клинтън, а Джо Байдън. За повечето избиратели той изглежда далеч по-приемлив от омразната на мнозина бивша сенаторка от Ню Йорк. Но и Байдън носи бреме със себе си. Най-големият противник на бившия вицепрезидент се казва... Джо Байдън.

В настоящата предизборна кампания Байдън беше насърчен да не прави нищо и да следва мотото: най-добре е Доналд Тръмп да не бъде смущаван, докато се самоунищожава. От седмици насам Джо Байдън почти не се появява публично, с изключение на няколко видео послания от дома му в американския щат Делауер.

Може ли Байдън да се справи?

Но колкото повече наближава изборният ден, толкова повече ще нараства и натискът върху 78-годишния Байдън най-после да напусне дома си отново. Пандемията беше добър повод да се покрие, но в следващите седмици този пасивен стил на водене на кампания няма да е достатъчен. С предизборните прояви на големи сцени ще се завърнат и гафовете на Байдън, които предизвикат чувство на жалост и срам и у най-добронамерените към него. Когато той се препъва в отговор на въпроси като кой беше президентът, на когото той беше заместник, в най-добрия случай Байдън изглежда разсеян, а в най-лошия – сенилен и надценен за тази отговорност. 

Нищо още не е решено

Предизборната машина на американския президент вече подгрява с телевизионни и онлайн реклами в най-конкурентните щати. Тръмп с нетърпение чака телевизионните дебати, в които преди четири години успя да създаде сериозни затруднения на самоуверената ораторка Хилари Клинтън. Трудно е да си представим как Джо Байдън ще би стоял срещу Тръмп на тази сцена. 

В момента Доналд Тръмп може и да е заел отбранителна позиция, но изборите съвсем не е загубил.
