025
bg
2020-11-12
http://www.fromtheweb.eu
Байдън направи дългогодишен довереник шеф на кабинета си в Белия дом

Роналд Клейн се счита сред демократите за компромисна фигура и има задълбочен опит

 Новоизбраният президент на САЩ Джо Байдън реши кой ще е бъдещият началник на кабинета му в Белия дом. Изборът падна на дългогодишния му доверен човек Роналд (Рон) Клейн, съобщи екипът на Байдън в сряда вечерта, цитиран от Ройтерс.

"Неговият задълбочен, разнообразен опит и способност да работи с хора от целия политически спектър е точно това, от което се нуждая от началника на кабинета на Белия дом, когато се изправяме пред този момент на кризата и обединяваме отново страната", каза Байдън.

 Клейн заяви, че се чувства поласкан от доверието на избрания президент. Той щял да даде всичко, за да ръководи талантлив и разнообразен екип в Белия дом при мандата на Байдън и бъдещия вицепрезидент Камала Харис.

Байдън и Клейн вече са работили заедно в Белия дом, когато Байдън бе вицепрезидент по времето на Барак Обама. Клейн, сега на 59 години, беше началник на кабинета на Байдън между 2009 и 2011 г. Той също така е работил за демократа, когато бе в американския Сенат - и когато Байдън се кандидатира за кандидат-президент на Демократическата партия през 1988 и 2008 г. В екипа за предизборната кампания на Байдън Клейн бе смятан за важен съветник - той помогна на кандидата да се подготви за телевизионните дебати и разработи графика за бъдещата политика по отношение на пандемията.

През 2014 г. Обама направи Клейн координатор на реакцията на правителството на САЩ на епидемията от ебола. По време на пандемията  на Covid-19 Клейн се открои като критик на президента Доналд Тръмп. Видео, в което той обяснява какво би направило правителството на Байдън по различен начин по време на пандемията и какво иска да направи в бъдеще, привлече много внимание. Байдън обеща да превърне борбата с пандемията в свой приоритет.

Изборът на Клейн успокоява прогресивните демократи

С избирането на Клейн Байдън вероятно ще разсее опасенията на някои прогресивни представители сред демократите, които се опасяват, че бъдещият президент може да избере някой от другите си бивши началници на кабинети.

Една от възможностите беше Стив Ричети, чиято работа като лобист предизвиква скептицизъм сред по-левите в редиците на демократите. Или Брус Рийд, който според някои е твърде умерен, за да прокарва реформи, важни за партийната база.

Клейн, от друга страна, се възприема от прогресивните играчи като бъдещ партньор в Белия дом, който според тях ще бъде отворен за сътрудничество по въпроси, които са им близки, като борбата с изменението на климата и здравеопазването.

Началникът на кабинета обикновено служи като “вратар пред президента”, изготвя политики и законодателни инициативи и често действа като връзка между Белия дом и Капитолия при преговорите за различни закони.
