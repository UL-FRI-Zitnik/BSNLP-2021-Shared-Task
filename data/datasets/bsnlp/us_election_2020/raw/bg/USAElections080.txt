080
bg
1970-01-01
http://www.fromtheweb.eu
Webcafe

03.11.2020, 11:26

Американците решават кой ще е следващият президент на САЩ - настоящият държавен глава Доналд Тръмп или демократът Джо Байдън.

След близо година на кампания, размяна на обвинения и сблъсък на визии, най-сетне кулминацията е на път да настъпи, а мнозина експерти наричат тази предизборна  надпревара "Битката за душата на Америка" или "Сблъсъкът на двете Америки".

Проучванията показват, че Джо Байдън към момента е в по-силната позиция и има по-големи шансове за победа. Но социологията изигра лоша шега на Хилари Клинтън преди 4 години, вещаейки победата ѝ, само за да бъде отмъкната тя от Доналд Тръмп. На практика има само два варианта тази вечер, като и двата са напълно възможни, така че ще следим с интерес.

Кои са основните неща за двамата кандидати за президент - научете в текстовете ни за Доналд Тръмп и за Джо Байдън.

Освен за президент, американците ще гласуват и за подновяване на състава на Конгреса.

Ще бъдат избрани 35 нови сенатори в 100-местната горна камара. Подновен ще бъде и целият състав на 435-членната долна камара на Конгреса.

В момента демократите контролират Камарата на представителите, а републиканците - Сената, като изборите сега предоставят шанс за демократите те да придобият пълен контрол върху Конгреса, елиминирайки малкото мнозинство на републиканците в Сената. 

Основните погледи са вторачени в ключовите, но все още колебаещи се щати.

От общо 230 милиона американци, които имат право на глас, до момента на изборния ден вече над 96 млн. души са дали своя глас в предварителното гласуване.

61 милиона от тях са го направили по пощата. Това са 68% от всички гласували преди 4 години.

Експертите очакват във вота да участват рекорден брой избиратели. Според професора в Университета на Флорида Майкъл Макдоналд, който е координатор на Проекта "Американски избори", избирателната активност ще бъде около 65% - най-висока от 1908 г. насам.

Това само може да даде представа колко високо е вдигната летвата на залозите между двамата кандидати - крайноконсервативният Тръмп, който през последните 4 години шокира света с начина си на водене на политика, и Джо Байдън - човек, за чиято данъчна и външна политика все още има твърде много съмнения.
