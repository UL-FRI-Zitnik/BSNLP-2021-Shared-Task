089
bg
1970-01-01
http://www.fromtheweb.eu
Автор

Иван Гуляшки

сряда, 04. ноември 2020 - 08:02

Кандидатът на демократите за президент на САЩ Джо Байдън засега води пред президента републиканец Доналд Тръмп с 223 срещу 212 гласа в избирателната колегия, показват резултати, публикувани от АП.

За победа е необходима подкрепата на най-малко 270 електори от 538-членния орган, който официално избира президента.

До момента Байдън е успял да отнеме от Тръмп само един щат, спечелен от кандидата на републиканците преди четири. Това е смятаният досега за колебаещ се щат Аризона, който осигурява 11 гласа в избирателната колегия, съобщи телевизия Фокс нюз. Републиканците са побеждавали в Аризона на всички президентски избори от 2000 г. Последният демократ, спечелил в югозападния щат, бе президентът Бил Клинтън през 1996 г.

Тръмп обаче побеждава Байдън в Охайо, който е един от най-важните се колебаещи щати. Прогнозата е на телевизия "Фокс нюз". Охайо се смята за много показателен за избирателните нагласи в САЩ и победителят в този щат обикновено печели и президентските избори. Преброяването на гласовете още не е приключило. Според екзитполове Тръмп получава 53,4 процента от гласовете, а Байдън - 45,2.

Според телевизията Тръмп печели също така в Тексас и Флорида - два щата от ключово значение за неговото преизбиране.

Според допитвания кандидатът на демократите води в щата Айова (с шестима електори), където президентът републиканец победи през 2016 г. Тръмп обаче има преднина в по-големи спорни щати като Пенсилвания (20), Северна Каролина (15) и Уисконсин (10).

Това прави изхода от надпреварата много неясен, въпреки че Байдън водеше убедително в националните проучвания.
