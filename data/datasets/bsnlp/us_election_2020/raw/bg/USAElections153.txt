153
bg
1970-01-01
http://www.fromtheweb.eu
02.01.2021

Илия Лазаров

Федерален съдия отхвърли иск на конгресмен от Тексас и други републиканци срещу вицепрезидента Майк Пенс, който трябва да ръководи заседанието в сряда на двете камари на Конгреса за утвърждаване на резултатите от президентските избори през ноември, предаде Reuters. Съдията Джереми Д. Кърнодъл постанови, че искът на члена на Камарата на представителите Лу Гомърт и негови съпартийци от Аризона не дава основания за предприемането на правни действия за отменяне на изборната победа на демократа Джо Байдън.

Според ТАСС вносителите на иска настояват съдът да даде право на Пенс да отмени изборните резултати в т.нар. колебаещи се щати, което на практика означава отменяне на резултатите от гласуването на електоралната колегия. AP коментира, че неуспешният опит на президента Доналд Тръмп да се сдобие с втори мандат е ключов момент за Републиканската партия преди съвместната сесия на Конгреса. Лидерът на републиканското мнозинство в Сената Мич МакКонъл приканва съпартийците си да не правят опити да отменят изборните резултати. Но сенаторът от Мисури Джош Хоули се заканва да се присъедини към републиканците от Камарата на представителите, които възразяват срещу резултата от вота през ноември. От другата страна на разцеплението сред републиканците е сенаторът от Небраска Бен Сасе, която предупреждава, че оспорването на вота е "опасно занимание", заплашващо гражданските норми в страната.
