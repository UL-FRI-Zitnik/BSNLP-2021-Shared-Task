100
bg
1970-01-01
http://www.fromtheweb.eu
Републиканците заложиха на страха от „радикалните“ демократи

Основна теза на първия ден от конгреса на партията бяха обвиненията, че Джо Байдън ще промени радикално САЩ, обвинявайки несправедливо родината си в расизъм

Американският президент Доналд Тръмп, както и останалите говорители в първия ден на конгреса на Републиканската партия, се опитаха да обрисуват една мрачна и на моменти дори апокалиптична картина на Америка при управлението на Демократическата партия.

Ключова тема очаквано бе и справянето на Тръмп с коронавирусната пандемия. Държавният глава е силно критикуван за неуспеха си да се справи с вируса, който отне живота на над 177 000 души в САЩ. Една от основните причини бе съпротивата му срещу някои съвети на здравните власти като носенето на маска на обществени места.

Тръмп зададе тона на събитието по-рано през деня с обръщение към делегатите в Шарлът, Северна Каролина, след като официално бе издигнат за кандидат на партията за президентските избори в края на годината.

Републиканците обещаха вдъхновяващи и положителни послания за разлика от описания от тях мрачен конгрес на демократите. Но първата вечер от събитието бе белязано предимно от говорители, които даваха злокобни прогнози за страната, ако Джо Байдън поеме президентския пост.

Един от ключовите говорители бе синът на президента Доналд Тръмп-младши, според когото баща му е бил наричан „расист и ксенофоб“ заради спирането на пътуванията от Китай в опит да бъде предотвратено разпространението на вируса. „Те (демократите – бел. ред.) поставиха политическата коректност преди сигурността и безопасността на американския народ“, посочи той.

Сред другите основни говорители на конгреса бе и бившата представителка на САЩ в ООН и спряганата за кандидат-президент през 2024 г. Ники Хейли.

„В по-голяма част от Демократичната партия сега е модерно да се казва, че Америка е расистка… Това е лъжа. Америка не е расистка държава“, категорична бе тя.

Сред останалите гости бяха също така медицински работници, които редом до Доналд Тръмп похвалиха справянето му с кризата. Също така изказване имаше и от Марк и Патриша Макклоски – двойката, на която бяха повдигнати криминални обвинения заради това, че са насочили огнестрелни оръжия срещу процесия протестиращи, преминаващи край дома им.

„Не бъркайте – независимо къде живеете, вашето семейство няма да има сигурност в Америка на радикалните демократи“, заяви Патриша Макклоски.

Първи за вечерта говори 26-годишният Чарли Кърк, основател на консервативна младежка организация, който определи Тръмп като „бодигард на западната цивилизация“. „Тръмп беше избран, за да защити нашите семейства от отмъстителната тълпа, която иска да унищожи начина ни на живот, нашите квартали, училища, църкви и ценности“, заяви той, правейки също препратка към масовите протести в САЩ след убийството на афроамериканеца Джордж Флойд по-рано тази година.

Първият ден от конгреса бе закрит от сенатор Тим Скот от Южна Каролина, единственият чернокож републиканец в Камарата на представителите. По думите му президентът е помогнал на афроамериканците в страната, като и той обвини демократите в радикални възгледи.

„Ние работим върху политики, докато радикалните демократи на Джо Байдън се опитват да трансформират за постоянно това, което означава да бъдеш американец“, заяви Скот. „Не бъркайте – Джо Байдън и Камала Харис искат културна революция – фундаментално различна Америка“, предупреди той.

Очаква се Тръмп официално да приеме номинацията си този четвъртък в реч от Белия дом – безпрецедентен избор на място за подобно изказване.
