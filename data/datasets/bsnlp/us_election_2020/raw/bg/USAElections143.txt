143
bg
1970-01-01
http://www.fromtheweb.eu
14.11.2020

Източник: БТА

Кандидатът на демократите на президентските избори в САЩ Джо Байдън получава подкрепата на 306 членове на Избирателната колегия, която ще избере официално новия президент. Президентът републиканец Доналд Тръмп си е осигурил поддръжката на 232 електори, съобщиха големите американски медии.

Избирателната колегия има общо 538 членове.

Водещите американски медии обявиха Байдън за победител в щата Джорджия, а Тръмп - в Северна Каролина.

Байдън ще замрази строежа на „любимата стена“ на Тръмп

В Джорджия е в ход повторно, ръчно преброяване на подадените бюлетини, тъй като разликата в полза на демократа е само 14 хиляди гласа. Очаква се обаче Байдън все пак да спечели в южния щат, който има 16 електори, отбелязва ДПА.

ТАСС припомня, че Джорджия по принцип е бастион на републиканците. За последно демократ победи на президентски избори там през 1992 г. (Бил Клинтън), а преди това успех в щата бе постигал само Джими Картър (през 1976 и 1980 г.).

Тръмп и Байдън отбелязаха поотделно Деня на ветераните

Тръмп побеждава в Северна Каролина - по традиция републикански бастион. Това му осигурява подкрепата на още 15 електори.

Водещите американски медии още в събота обявиха Байдън за победител на президентските избори на 3 ноември. Тръмп обаче твърди за предполагаеми измами в негов ущърб и отказва да признае поражението си.

Любопитното е, че разпределението на електорите е точно както на предишните президентски избори в САЩ, само че наобратно, посочва ДПА. Преди четири години Тръмп получи подкрепата на 306 електори, а демократката Хилари Клинтън - на 232.
