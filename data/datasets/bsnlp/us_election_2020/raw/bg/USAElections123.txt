123
bg
1970-01-01
http://www.fromtheweb.eu
20.10.2020

Предварителното гласуване на президентските избори в САЩ започна и в ключовия щат Флорида, който често е предрешавал изхода от битката между кандидатите за Белия дом. 28 милиона американци вече са гласували предварително, като до изборния ден – 3 ноември – остават 15 дни. Президентът републиканец Доналд Тръмп се бори с времето, за да обърне динамиката на състезанието и настигне опонента си Джо Байдън в предизборните нагласи. Последните спирки на двамата бяха щатите Аризона – за Тръмп, и Делауер – за Байдън.

Пред избирателните секции в град Корал Гейбълс във Флорида се образуваха опашки от желаещи да гласуват въпреки изливащия се дъжд.

 

Джоузеф Боудън – избирател на Тръмп

Проблемът тази година е, че не можеш да бъдеш честен с хората. Имах заплахи от някои хора, че ще отнемат част от бизнеса ми, ако не гласувам така, както ми кажат. Но лично аз смятам, че хората трябва да гласуват за онази партия, която подкрепя личните свободи, а не повече закони и правила. Хората трябва да гласуват за свободата на избора. Те трябва да са сводобни да избират.

 

Флорида се смята за задължителен за спечелване от Тръмп, ако иска да бъде преизбран. С неговите 29 електорални гласа южният щат е ключов за изхода от двубоя, той дели третото по значимост място с Ню Йорк, зад Калифорния и Тексас. Битката е за 270 електорални гласа, които осигуряват победата на изборите. Проучване за периода 7-14 октомври на Ройтерс/Ипсос за щата Флорида показва, че Байдън може да разчита на 49% подкрепа, докато Тръмп – на 47%.

Междувременно Тръмп отново обвини съперника си в корупция и заяви, че ФБР трябва да го разследва. Президентът изглежда отново се позова на медийни публикации за връзките на сина на Байдън – Хънтър Байдън – с украинска газова компания „Бурисма“. „Байдън е виновен, колкото може да бъде“, каза президентът във Финикс, Аризона.
