044
bg
2020-11-04
http://www.fromtheweb.eu
Изборите в САЩ: една страна, два свята

Дълбоки окопи разделят привържениците на Тръмп и Байдън, потвърждават също и данните от екзитпола след вчерашното гласуване. Мненията им за икономиката, пандемията и расизма в страната едва ли могат да бъдат по-различни.

Когато човек погледне неокончателните резултати от президентските избори в САЩ и данните от екзитпола остава с впечатлението, че наблюдава два изборни процеса в две съвсем различни страни. Така например цели 87% от привържениците на Тръмп са убедени, че епидемията от коронавирус в САЩ е била добре овладяна. Това е направо удивително, като се има предвид, че тъкмо сега много американски щати регистрират рекордно високи стойности на новите инфекции.

Избирателите на Байдън гледат на този въпрос по съвсем различен начин: 82% са убедени, че усилията на страната за справяне с кризата изобщо не са били ефективни.

Какво вълнува избирателите

Съответно противоположни са и мотивите, накарали хората да гласуват за един от двамата кандидати. За привържениците на Тръмп водещият аргумент да го подкрепят е икономическата му политика. Близо 62% назовават този фактор като основна причина да му гласуват доверие, имайки предвид фазата на икономическо оживление в САЩ, която обаче приключи заедно с началото на пандемията от коронавирус през март. Към онзи момент САЩ действително отбелязваха изключително висок ръст на средните доходи и най-ниското ниво на безработица от 50 години насам.

Избирателите на Байдън гледат на страната със съвсем други очи. В кампанията на кандидата на демократите нямаше основна водеща тема, но все пак 36% от привържениците му нареждат расизма в страната сред най-важните теми, а 28% обявяват пандемията от коронавирус за водеща.

Не бива да се забравя фактът, че почти 80% от избирателите на Тръмп описват икономическата ситуация в САЩ като добра, а близо 80% от привържениците на Байдън я оценяват като лоша.

Небивал разлом

Този факт отново показва невероятно високата поляризация и разединение на американците, които си личат и в отношението им към всички по-важни съдържателни теми. Подобен разлом никога досега не е имало.

Има и още един интересен факт, който е показателен за голямата разлика между сегашните избори и предишните през 2016 година. Данните сочат, че сега почти не е имало колебаещи се, които чак в последната седмица или дори в последна минута да са решили за кого да гласуват. Близо 87% от привържениците на Тръмп още през септември, или дори още по-рано, са били наясно, че смятат да гласуват за настоящия президент. Същото се отнася и до кандидата на демократите – 84% от привържениците на Байдън са били готови с решението си още през септември.

И обратното: само 2% от избирателите и на двамата кандидати са решили за кого да гласуват през последните дни. Какво показват тези данни? Че в последната фаза на предизборната борба не е настъпила коренна промяна в нагласите, каквато наблюдавахме през 2016-та, когато тази промяна бе в полза на Тръмп. Този факт може би ще изиграе важна роля за крайния резултат от гласуването.
