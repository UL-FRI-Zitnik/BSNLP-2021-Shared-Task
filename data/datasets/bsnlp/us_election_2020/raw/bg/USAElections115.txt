115
bg
1970-01-01
http://www.fromtheweb.eu
5 януари 2021 / 00:10

Ключови частични избори за Сената

на САЩ се произвеждат

в Джорджия



Вашингтон, 5 януари /БТА/

Ключови избори за две места в Сената на американския Конгрес се произвеждат днес в щата Джорджия, предаде Франс прес. Предварителното гласуване започна още в средата на декември.

Вотът ще определи какъв ще е балансът на силите в Сената.

В последните часове на предизборната кампания в Джорджия се включват и американският президент Доналд Тръмп и избраният за президент на САЩ Джо Байдън. Джо Байдън участва в проява в Атланта, столицата на Джорджия, а Доналд Тръмп участва в Далтън в последния си голям митинг, преди да напусне Белия дом на 20 януари.

Жителите на Джорджия определят днес кои ще бъдат новите двама сенатори от този щат. Двама сенатори републиканци (Кели Лофлър и Дейвид Пердю), заемали досега места в горната камара на американския Конгрес, ще се съревновават с двама демократи (Рафаел Уорнок и Джон Ософ). Ако Лофлър и Пердю успеят да съхранят местата си в Сената, Републиканската партия ще разполага с мнозинство от 52 места в горната камара на Конгреса, която е общо със сто места. Това ще позволи на републиканците да блокират голяма част от законодателните инициативи на Байдън след встъпването му в длъжност като президент на 20 януари.

Ако Уорнок и Ософ спечелят частичните избори, това ще означава, че както републиканците, така и демократите ще разполагат с по 50 места в Сената. В този случай бъдещата вицепрезидентка Камала Харис ще има правото на решаващ глас в Сената и така везните там ще се наклонят на страната на демократите. При това положение ще бъде по-лесно за Байдън да прокарва инициативите си, тъй като демократите контролират и Камарата на представителите (долната камара на Конгреса).

Допитванията до последно показваха, че битката в щата е оспорвана.
