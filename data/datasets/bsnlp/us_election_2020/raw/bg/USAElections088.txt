088
bg
1970-01-01
http://www.fromtheweb.eu
4 ноември 2020 20:24

Напрежението около президентските избори в САЩ продължава и днес, ден след вота. Чакат се резултатите от преброяването на бюлетините в няколко ключови щата.

Бившият вицепрезидент, демократът Джо Байдън засега има гласовете на 238 делегати, или т. нар. електори, които са общо 538 за страната, съобщава АФП. За победата са нужни 270. Към този момент републиканецът Доналд Тръмп, борещ се за преизбиране, има 213 електори.

Франс прес обобщава състоянието на нещата досега, посочвайки спечелените от двамата кандидати щати и в скоби броя на електорите, които това им носи. Трябва да се отчита, че броенето в много щати не е приключило и може да продължи по-дълго заради милионите гласове, изпратени по пощата.

Вече спечелени щати от Байдън - Аризона (11), Калифорния (55), Колорадо (9), Кънектикът (7), Делауеър (3), Хавай (4), Илинойс (20), Мейн (3 от 4), Мериленд (10), Масачузетс (11), Минесота (10), Небраска (1), Ню Хемпшър (4), Ню Джърси (14), Ню Йорк (29), Ню Мексико (5), Орегон (7), Роуд айлънд (4), Върмонт (3), Вирджиния (13), федерален окръг Вашингтон (3), щат Вашингтон (12).

Вече спечелени щати от Тръмп - Тексас (38), Флорида (29), Алабама (9), Арканзас, (6), Южна Каролина (9), Северна Дакота (3), Южна Дакота (3), Айдахо (4), Индиана (11), Айова (6), Канзас (6), Кентъки (8), Луизиана (8), Монтана (3), Мисисипи (6), Мисури (10), Небраска (4), Охайо (18), Оклахома (7), Тенеси (11), Юта (6), Западна Вирджиния (5) и Уайоминг (3).

Разиграват се още 83 делегатски гласа в щатите Пенсилвания (дава 20) гласа, Мичиган (16), Джорджия (16), Северна Каролина (15), Уисконсин (10), Невада (6). Трябва да бъде разпределен и последният от четиримата електори в щата Мейн.

Към момента Байдън има съвсем малък аванс в Мичиган, Уисконсин и Невада, и ако няма обрат, това ще му донесе 32 гласа, достатъчни за заветните 270 и за президентския пост (в случай, че има досега 238 спечелени електорски гласа с тези от Арканзас).

Тръмп пък е с преднина в Пенсилвания, Джорджия и Северна Каролина, които биха донесли общо 51 гласа за сегашния президент, които, прибавени към досегашните му 213 гласа, му дават 264 от необходими 270. Това значи, че ако Тръмп обърне още дори само Невада, той ще събере нужните му за победата 270 делегатски гласа. Междувременно президентът вече се похвали в Туитър, че е взел Пенсилвания, макар че там не са преброени около 20% от гласовете (към 21:30 ч. българско време).

Към 20:30 ч. българско време съотношението в тези щати е както следва (отчетени са данните на CBS), като към нерешените резултати се прибавя и обявеният за спечелен от Байдън щат Аризона:

ПЕНСИЛВАНИЯ (голямо предимство на Тръмп - 20 гласа)

При 80% преброени гласове Тръмп има 53,4%, а Байдън - 45,3%.

МИЧИГАН (минимално предимство на Байдън - 16 гласа)

При 94% обработени бюлетини Байдън е с 49,6%, а Тръмп - 48,7%.

ДЖОРДЖИЯ (предимство на Тръмп - 16 гласа)

При 93% преброени гласове Тръмп е с 50,3%, а Байдън - с 48,5%.

СЕВЕРНА КАРОЛИНА (предимство на Тръмп - 15 гласа)

При 95% преброени гласове Тръмп е с 50,1%, а Байдън - с 48,7%.

УИСКОНСИН (минимално предимство на Байдън - 10 гласа)

При 99% преброени гласове Байдън има минимална преднина със своите 49,4% срещу 48,8% за Тръмп.

НЕВАДА (предимство на Байдън - 6 гласа)

При 86% преброени гласове Байдън е с 49,3% от тях, а Тръмп - с 48,7%.

АРКАНЗАС (предимство на Байдън - 11 гласа)

При 86% преброени гласове Байдън е с 51%, а Тръмп - с 47,6%.
