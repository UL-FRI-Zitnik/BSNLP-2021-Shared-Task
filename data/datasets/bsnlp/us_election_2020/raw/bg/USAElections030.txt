030
bg
2020-12-12
http://www.fromtheweb.eu
Изборите в САЩ приключиха, но атаките на Доналд Тръмп ще продължат

Все повече републиканци започват да подкрепят твърденията на Тръмп, че президентските избори през ноември са жертва на измама

 Президентските избори в САЩ приключиха. Но неоснователните усилия на президента Доналд Тръмп да подкопае резултата и последиците от неговите недемократични действия ще продължат да смущават политическото пространство в Америка, пише Associated Press.

Обществеността вижда все по-ясно, че няма факти, няма доказателства и няма решение на съда, които да разубедят Тръмп да спре да се опитва да заблуди американците относно победата на Джо Байдън. И Тръмп едва ли е действа сам в този случай; много републиканци стоят до него гласно или мълчаливо, включително 126-те републиканци в Камарата на представителите, които подкрепиха предложението Върховният съд да отхвърли победата на Байдън в четири ключови щата. 

Това, разбира се, не се случи. 

 Върховният съд отхвърли безпрецедентния опит да бъдат анулирани изборните резултати в Джорджия, Мичиган, Пенсилвания и Уисконсин.

Тръмп отговори в Twitter късно в петък: „Върховният съд наистина ни разочарова“, но се зарече да продължи с усилията си.

Действията на Тръмп и неговите съюзници разкриха поразителна реалност за Америка: много депутати в една от двете основни политически партии в страната или са готови да подкрепят усилията за отмяна на свободни и честни избори, или не желаят да се обявят срещу такава кампания.

Това дава възможност на политиците да поставят под съмнение коректността на всички избори, ако резултатите не ги удовлетворяват.

На фона на продължаващите атаки на Тръмп и подкрепата от страна на редица симпатизиращи медии, милиони американци вероятно ще останат убедени/заблудени, че победата на Байдън е незаконна и изборите са преправени.

Според проучване на университета „Куинипиак“ от тази седмица 77% от републиканците смятат, че е имало измами на изборите през ноември, а около 60% казват, че считат победата на Байдън за нелегитимна.

В действителност Байдън спечели 306 гласа от Избирателната колегия, същия брой, който Тръмп успя да привлече на своя страна преди четири години. В същото време Байдън изпревари Тръмп с повече от 7 милиона гласа в цялата страна.

Много преди да стане президент Доналд Тръмп поддържаше циркулиращата в обществеността лъжа, че Барак Обама е роден в Кения, а не в САЩ и че няма право да изпълнява длъжността президент. Разбира се, съществуваха достатъчно доказателства, доказващи противното, но лъжата остана да тлее с години, подклаждайки враждебност срещу Обама сред някои гласоподаватели.

В последните си дни в Белия дом Тръмп разчита на подобна стратегия срещу Байдън, който ще встъпи в длъжност чрез клетва на 20 януари 2021 г.

Атаките на Тръмп около изборите и след това заблудиха много републиканци, които отказаха да признаят победата на Байдън.

Дори лидерът на мнозинството в Сената Мич Макконъл, който в продължение на десетилетия работи рамо до рамо с Байдън в Сената, отказва да заяви категорично, че демократът е спечелил, а Тръмп е изгубил изборите.

„Измамата с изборите ще се превърне в един от най-смущаващите и безчестни епизоди в американската политическа история, като много републиканци се съгласиха с това твърдение и го популяризираха“, коментира Джъстин Амаш, републиканец от Мичиган, чест критик на президента.

След изборите Тръмп се нахвърли срещу резултатите без да обръща особено внимание на действителността. Съдиите в цялата страна бързо отхвърлиха неговите твърдения и искове. Дори главният прокурор Уилям Бар посочи в интервю за Associated Press, че няма доказателства за измама, която да е оказала въздействие върху изборните резултати.

Въпреки това все повече републиканци се обединяват зад усилията на Тръмп от тази седмица да накарат Върховния съд да отхвърли волята на избирателите в някои щати.

След като това беше отхвърлено от самия съд, вниманието на републиканците се насочи към Изборната колегия. Очаква се на 14 декември, по време на заседанието на колегията, да бъде назовано името на официалния победител в президентската надпревара. На 6 януари Конгресът ще разгледа и утвърди резултатите от гласуването в Колегията, а встъпването в длъжност на новия президент засега е насрочено за обяд на 20 януари на Капитолийския хълм.

И все пак налице са признаци, които могат да поставят цялата американска нация на още по-коварен път. Малко след решението на Върховния съд в петък Алън Уест, ръководител на републиканците в Тексас, призова за политически разцепление, след като заяви, че „спазващите закона щати трябва да се обединят и да образуват съюз от щати, които да се придържат към конституцията“.
