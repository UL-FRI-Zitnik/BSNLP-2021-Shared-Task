137
bg
1970-01-01
http://www.fromtheweb.eu
Webcafe

Никой не знае какво е коствало на президента на САЩ Доналд Тръмп най-накрая да се разграничи от идеологията на върховенството на бялата раса - нещо, което той направи по време на последното си телевизионно интервю пред NBC на 15 октомври.

Притиснат от водещата Савана Гудри, той се видя принуден да отговаря на въпроси за белите расистки групи, за конспиративни теории като QAnon (за която Тръмп излъга, че не е чувал, макар в миналото да е бил запознаван с нея), както и за това дали ще се оттегли мирно, ако загуби вота на 3 ноември.

Да се отрече от радикалните крайнодесни групировки в момента е нещо трудно за президента на САЩ, който продължава да изостава сериозно в социологическите проучвания, седмици преди президентските избори. В миналото той отказваше да заклейми директно дори групи като Ку-Клукс-Клан, заобикаляйки журналистическите въпроси по темата.

Сега обаче, на фона на разкритията на ФБР за заговори между паравоенни организации и милиции за насилствена смяна на властта в поне два щата - Мичиган и Орегон, подобно публично действие изглежда е било наложително.

Това съвсем не означава обаче, че Тръмп ще престане да разчита на този крайнодесен, дори екстремистки вот и на подкрепата на различните милиции, борещи се с тежката ръка на държавата.

За десните анархисти, които се борят за свобода от държавно управление и регулации, но също така и срещу модерния либерализъм и идеологията на политики на идентичността на малцинствата, Тръмп е символ на съпротивата - устат, невъздържан и говори "истините", в които те самите вярват. Въпреки четирите му години на власт, за тях той все още представлява този прът в колелото на политическите елити, особено на фона на големите имена в Демократическата партия.

В годините на управлението на Тръмп редица милиции и въоръжени групи започнаха да коалират сили, обединени както от ненавистта си към елитите във Вашингтон и Холивуд, така и от редицата конспиративни теории, ширещи се в интернет, а вече и извън него.

Антиваксъри, противници на борбата срещу климатичните промени, COVID-скептици и фенове на фантастичните теории за дълбоката държава, контролирана от педофили сатанисти, постепенно обединяват позиции и усилия в една единствена посока - да не позволят на "левите" да стигнат до Белия дом.

А в момент, в който Доналд Тръмп все още отказва да заяви ясно, че ще подсигури мирното предаване на властта, в случай че загуби изборите на 3 ноември, опасността от милициите, заявяващи вярност към него, се разглежда все по-сериозно. Тук става въпрос за въоръжени, тренирани хора, които могат да оцеляват в дива обстановка, обитават по-малко развитите райони на страната и са готови да използват оръжията си срещу врагове - реални или измислени.

Това, което трябва да се има предвид, когато разглеждаме тези милиции и паравоенни групи - за тях действително държавата е в опасност. Влиянието на конспиративните теории, били те и толкова откачени, колкото QAnon и антиваксърските митове и легенди, върху подобни организации е сериозно. Тези твърдения подсилват собствените им страхове от променящия се свят, напредващия модерен либерализъм и все по-силната държавна намеса в теми като свободата на словото и на себеизразяването.

Именно COVID-19 извади много от тези групи под светлината на прожекторите по време на протестите срещу налаганите ограничителни мерки. Мъже с бронежилетки и пълно бойно снаражение се появиха по улиците на големи американски градове с искане властите да се отдръпнат и да премахнат сериозните ограничения в свободното движение.

Тези ограничения предизвикаха и милиции като "Пазители на росомахата" да предприемат плана си за отвличането на губернатора на Мичиган Гретчен Уитмър и изправянето ѝ "на съд".

Според редица анализатори подобни групи действително трупат кураж от думите и действията на Тръмп и близките му. Заради коронавируса и локалните мерки в Мичиган той беше туитнал призив за освобождаването на щата от неговия губернатор.

Президентът често неглижира ефектите на вируса, като дори само дни след като беше диагностициран като заразен, той захвърли маската и се върна отново на работа напук на всички предупреждения на експертите.

Той многократно е заявявал, че опасността от пандемията е пресилена, а мерките срещу нея - твърде строги и ограничаващи, като с това той дава сигурност и институционална опора за подобни групи. И те вярват, че в негово лице могат да срещнат подкрепа и разбиране.

Същевременно с това протестното движение Black Lives Matter (и прилежащите към него вандализми и ексцесии), както и всички мерки за ограничаване на разпространението на коронавируса дадоха нов тласък на дейността на крайнодесните милиции.

Когато протестите срещу насилието на полицаи над чернокожи ескалираха и на много места се стигна до разрушаване на частна собственост и дори кражби, паравоенните групи видяха в това шанс да влязат в ролята на защитници на реда. Това обаче само покачи напрежението и доведе до смъртта на демонстранти.

Подобен пример за това случаят в Кеноша, Уисконсин, където 17-годишен симпатизант на една от местните милиции застреля двама протестиращи от BLM. В момента младежът е изправен пред процес, който може да го вкара до края на живота му зад решетките, а неговият адвокат пледира за самозащита.

Този случай обаче, както и други подобни, но без жертви, показва празнината в американските закони около съществуването на подобни групировки. В момента единствените разрешени опълчения и милиции са тези, които отговарят пряко пред щатските власти и са свикани от тях.

От една страна Втората поправка в Американската конституция дава на американците право на притежание на лично оръжие, но дали събирането на хора с лично оръжие в групи, които самоволно да се опитват да налагат закона, е в съответствие със законите - според повечето експерти не.

"Втората поправка позволява на хората да се обединяват под оръжие, но не като паравоенна единица, която не е свикана и не отговаря пред щатското правителство", обяснява Брайън Левин, експерт по екстремизъм в щатския университет на Калифорния в Сан Бернардино.

Това като че ли не притеснява президента Тръмп. Той продължава да отказва да се ангажира с мирен трансфер на властта при загуба на изборите на 3 ноември, мотивирайки се с потенциални измами с гласуването по пощата.

Този факт събужда все по-сериозни притеснения у мнозина, тъй като зад гърба на републиканския държавен глава стоят именно тези паравоенни групи, които при негов сигнал могат да излязат на улиците с оръжията си.

Това се потвърди отново и по време на първия президентски дебат и прословутото "останете и изчакайте", отправено спрямо крайнодясната група "Горди момчета", а оттам изтълкуваха думите му като знак да останат в готовност за борба с "Антифа" и други леви организации.

Притесненията сега са, че редица въоръжени групи ще се стекат в деня на изборите към урните не просто, за да гласуват, но и също така за да влязат в ролята на "пазители на чистотата на вота".

За това те бяха призовани от сина на президента - Доналд Тръмп-младши, който в свое обръщение прикани "всеки мъж и жена в трудоспособно състояние" да се присъединят към "изборната армия на Тръмп" във Facebook и Twitter - нещо, което неминуемо ще бъде изтълкувано и като боен рог за "събиране на знамената" и реални действия в защита на президента от евентуалните измами и фалшифицирания на изборите.

Джош Елис, който управлява онлайн платформа за подобни самообявени граждански милиции в цялата страна, потвърди тези притеснения, че тежко въоръжени цивилни, подкрепящи Тръмп, могат да се явят на избирателните секции в редица щати, включително Калифорния, Орегон, Вашингтон, Пенсилвания, Джорджия, Южна Каролина, Индиана, Кентъки и вероятно Северна Каролина.

"Чувал съм, че един или двама или дори трима души ще излязат, за да защитят и да се уверят, че местата за гласуване са сигурни", коментира той пред "Файненшъл таймс".

По думите му в момента залозите са вдигнати, тъй като и отляво се въоръжавали в отговор на евентуалната победа на Тръмп. Елис все пак коментира, че милициите ще предприемат агресивни действия, само ако президентът ги насърчи да го направят.

На фона на социологическите проучвания неговата загуба се очертава все по-ясно. Затова и остава голямото притеснение - ще има ли Тръмп смелостта и лудостта да се опре на оръжията на подобни екстремисти, ако загуби президентския вот? Никой не може да даде категоричен отговор тук.
