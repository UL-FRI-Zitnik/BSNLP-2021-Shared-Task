027
bg
2020-11-09
http://www.fromtheweb.eu
Меркел за Байдън: Познава добре Германия и Европа

Трябва да застанем рамо до рамо "в трудния тест на пандемията на коронавируса, каза германският канцлер

 Става дума за исторически значим за Германия ден - денят, в който канцлерът Ангела Меркел отправи декларацията си за победата на Джо Байдън на изборите в САЩ.

На 9 ноември Германия мисли за „най-лошото и най-доброто“ в историята: за „срама от 9 ноември 1938 г.“, погромите и Шоа, но и за падането на Берлинската стена на 9 ноември 1989. Германското единство "не би било възможно без доверието - особено от страна на американците", подчерта канцлерът. Затова тя "винаги щяла да бъде благодарна".

"Ние, германците, видяхме от първа ръка важната роля, която Съединените американски щати играят за свободата и демокрацията в света”, каза Меркел. Германско-американското приятелство и трансатлантическото партньорство са много важни: „за Германия, за Европа и света“, поясни още канцлерът, цитирана от DPA. 

 Меркел вече беше поздравила Байдън през уикенда. Днес тя затвърди това поздравление. Байдън носи със себе си десетилетия вътрешен и външнополитически опит. "Той познава добре Германия и Европа”, каза политикът. Тя обичала да си спомня за „добрите срещи и разговори с него“.

"Точно толкова сърдечно" тя поздрави и бъдещия вицепрезидент Камала Харис. "Като първата жена на тази позиция и дете на двама имигранти, тя е вдъхновение за много хора, пример за възможностите на Америка”. Меркел заяви, че очаква с нетърпение да се опознаят.

С оглед на бъдещо сътрудничество Меркел подчерта какъв важен външнополитически партньор са САЩ в НАТО в опита за овладяване на „големите предизвикателства на нашето време“. Споделяме основни ценности и интереси. Трябва да застанем рамо до рамо "в трудния тест на пандемията на коронавируса", но също така и по въпроси като глобалното затопляне и неговите глобални последици, в борбата срещу тероризма и по въпросите на свободната световна икономика и търговия. Защото това са основите на просперитета „от двете страни на Атлантическия океан“.

Меркел обаче е наясно и с критиките, които САЩ бяха отправили към Германия на ниво НАТО - напоследък по време на мандата на Тръмп. През 2014 г. Германия вече се беше подписала, че иска да постигне целта от два процента за разходи за отбрана. Това все още не е постигнато. Ето защо Тръмп многократно остро критикува Германия. Американските демократи и Байдън не заемат коренно различна позиция по този въпрос.

 Знаем, че трябва да “поемем по-голяма отговорност", каза Меркел. Америка, като най-силния си съюзник, очаква по-големи усилия за гарантиране на сигурността. „С право“, подчерта Меркел. "И ние, европейците, отдавна сме тръгнали по този път."

Меркел завърши краткото си изявление с това, че очаква с нетърпение да работи с Байдън и Харис. Тя им пожелава „сила, успех и Божията благословия“.
