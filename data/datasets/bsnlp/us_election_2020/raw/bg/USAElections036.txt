036
bg
2020-11-14
http://www.fromtheweb.eu
Байдън обмисля да назначи Джанет Йелън за министър на финансите на САЩ

За поста има още няколко претенденти и все още нищо не е решено

Бившият председател на Федералния резерв на САЩ Джанет Йелън е разглеждана като вариант за министър на финансите в администрацията на новоизбрания президент на страната Джо Байдън, твърдят източници, запознати с въпроса. Така Йелън се присъединява към списъка с други претенденти за позицията, пише Bloomberg.

Тя се е оттеглила от поне един публичен ангажимент в последните дни, тъй като се е кандидатирала за министър на финансите, посочва един от източниците, които са пожелали да останат анонимни.

Байдън обеща да заложи на разнообразието в своя кабинет, което означава, че би могъл да избере жена или афроамериканец за министър на финансите. Междувременно екипът му разглежда възможността постът да бъде зает от Лаел Брайнард, представител на борда на Фед, както и от бившия заместник-председател на Федералния резерв Роджър Фъргюсън, обяви през септември Bloomberg News.

Байдън започна да работи по преходния процес, за да оформи новата си администрация, но ще минат седмици преди да научим номинациите за кабинета, обявиха от екипа му в петък. По-рано тази седмица са проведени срещи с близки съветници, за да се обсъдят тези въпроси. 

Говорител на екипа на Байдън твърди, че все още не са взети никакви нови кадрови решения.

Поне от август насам, когато Байдън прие номинацията на Демократическата партия, Йелън беше сред групата от икономисти, които го информираха за състоянието на икономиката.

Йелън беше назначена от президента Барак Обама за първата жена председател на Федералния резерв. Тя заемаше поста в продължение на един мандат, преди Доналд Тръмп да назначи Джером Пауъл начело на централната банка.
