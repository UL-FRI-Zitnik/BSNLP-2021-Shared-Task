047
bg
2020-11-07
http://www.fromtheweb.eu
Джо Байдън е сигурен в победата

Джо Байдън изрази увереност, че печели изборите в ключовите щати Пенсилвания, Джорджия и Аризона. Кандидатът на демократите увери, че е на път да спечели над 300 електорални гласа при необходими му за победата 270.

Пред прага на все по-вероятната си изборна победа, кандидатът на демократите Джо Байдън призова американците към единство. „Може и да сме противници, но не сме врагове", заяви той в момент, когато тече преброяването на последните бюлетини от гласуването във вторник и подадените преди това гласове по пощата. „Ще спечелим това състезание с ясно мнозинство", увери 77-годишният Байдън в обръщение, което направи от Уилмингтън в щата Делауеър. 

В четири щата Байдън води пред Тръмп

Това показват и последните резултати от преброяването на подадените гласове в щатите Пенсилвания, Джорджия, Аризона и Невада, където демократът води. В същото време Байдън подчерта, все още не се обявява за победител. За разлика от него опонентът му и настоящ президент Доналд Тръмп още в изборната нощ се обяви за победител без никакво основание и на няколко пъти заяви, че демократите се опитвали с измама да му отнемат изборната победа.

В петък Джо Байдън увеличи преднината си в щата Невада почти двойно и вече води с повече от 22 хиляди гласа. Експертите твърдят, че Тръмп вече не е в състояние да стопи тази преднина. От ключовите щати сегашният президент продължава да води в Северна Каролина. В щата Аризона обаче преднината на Байдън намаля до почти 30 хиляди гласа. С този щат сметката на Байдън ще набъбне до 264 електорални гласа и той ще се нуждае от победа в само още един от ключовите щати. 

В обръщението си кандидатът за президент обяви, че със своята подгласничка Камала Харис още отсега започват да работят над мерки за овладяване на пандемията от коронавирус. „Не можем да помогнем на починалите, но бихме могли да спасим много животи в идните месеци", каза Байдън. Той смята политиката на президента Тръмп относно пандемията за пълен провал, която е виновна за смъртта на много американци. Броят на заразените в САЩ продължава да нараства неудържимо – през последните три дни страната бележи нови мрачни рекорди с по около 130 хиляди нови заразявания на денонощие.

Тръмп оспорва, дава "голяма пресконференция"

Републиканската партия в щата Пенсилвания поиска от Върховния съд да спре преброяването на постъпилите по пощата гласове след края на изборния ден. Междувременно конституционният съдия Самюел Алито постанови гласовете, пристигащи след края на изборния ден, да бъдат преброявани и смятани отделно.

На този фон Джо Байдън призова хората да бъдат търпеливи. Той е наясно, че в момента има огромно напрежение, но призовава за това да се даде необходимото време за приключване на изборния процес.

Междувременно Доналд Тръмп обяви в Туитър, че във Филаделфия, щата Пенсилвания, неговите адвокати ще дадат "голяма пресконференция". Тя е насрочена за тази събота в 18:30 часа българско време. В Пенсилвания, три дни след гласуването на изборите във вторник, по пощата са пристигнали допълнително 13 500 изборни бюлетини.
