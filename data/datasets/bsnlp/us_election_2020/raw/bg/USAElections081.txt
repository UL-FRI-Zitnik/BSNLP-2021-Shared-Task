081
bg
1970-01-01
http://www.fromtheweb.eu
Тръмп го обяви, че избързва с обявяването на победа

публикувано на 07.11.20 в 18:38 | обновено на 07.11.20 в 22:38

Демократът Джо Байдън печели надпреварата за Белия дом срещу действащия президент републиканец Доналд Тръмп.

След четири дни напрегнато очакване Байдън събра 273 гласа в електоралната комисия при необходими 270 благодарение на победа в ключовия щат Пенсилвания и става 46-ият президент на Съединените американски щати.

Телевиите Фокс нюз, Си Ен Ен и Ен Би Си и в. "Ню Йорк таймс" прогнозират, че Байдън печели и щата Невада и неговите 6 гласа в Избирателната колегия, с което резултатът му до момента става 279 гласа при необходими 270 от обшо 538.

Фокс нюз освен това дава победа за Байдън и в щата Аризона, който дава 11 гласа или общо 290 за Байдън. Други телевизии, сред които Си Ен Ен и Ен Би Си, смятат, че това още не е напълно сигурно, макар и да отбелязват, че Байдън води в този щ

На този етап Доналд Тръмп не се е признал за победен и не е известно дали ще продължи да оспорва резултатите с недоказания аргумент, че е имало изборни измами. Той става първият президент на САЩ, който не успява да спечели втори мандат от 1992 г., когато поражение претърпя републиканецът Джордж Хърбърт Уокър Буш.

Джо Байдън спечели обратно от Доналд Тръмп три индустриални щати, които бяха загубени от Хилари Клинтън през 2016 г.: Мичиган, Уисконсин и Пенсилвания. Освен това към момента той изпреварва Тръмп и в щатите Джорджия, Невада и Аризона според неокончателни резултати.

Избирателната активност достигна рекордните за съвременната история на САЩ 66 процента. Байдън получи над 74 милиона гласа срещу 70 милиона за Тръмп. Този "народен вот" не е от значение в американската избирателна система, но според демократите той подсилва политическата легитимност на следващия президент. За пръв път в историята си САЩ ще имат жена за вицепрезидент - 56-годишната Камала Харис.

Хиляди излязоха радостни по улиците на Вашингтон, за да отпразнуват победата. Те носят знамена "Black lives matter" и свирят с клаксоните на автомобилите си.

От кампанията на Байъдън разпространиха изявление, в което се казва:

„Изправени пред безпрецедентни препятствия, рекорден брой американци гласуваха като доказаха за пореден път, че демокрацията бие дълбоко в сърцето на Америка.“

Байдън заяви, че сега е време да се изоставят гнева и грубата реторика и да се пристъпи към обединението на нацията. Той изглежда изгради наново "синята стена", съборена от Тръмп през 2016-а -Уисконсин, Мичиган,  Пенсилвания. Кандидатът на демократите пое ангажимент "да изцели раните на страната" и описа включването му в кампанията като откликване на зов за помощ. Политикът участва в надпреварата като човекът, който може да реши проблемите с борбата за расови права, изострила се изключително много след случаите на Джордж Флойд, Бреона Тейлър и Джейкъб Блейк – афроамериканци, загинали или ранени в ръцете на полицията. С това Байдън изглежда успя да спечели вота на афроамериканците.

Топ приоритет на Байдън ще е справяне с пандемията от Covid-19, расизмът и икономическият упадък. Новият президент е привърженик на идеята за общонационално изискване за носене на маска. На международната сцена Байдън ще търси прекратяване на „изкуствена търговска война“ с ЕС. Той се очаква да е в ролята на ценител на историческите отношения с ЕС, базирани на либерални ценности.

Бившият президент на САЩ Барак Обама приветства "историческата победа" в надпреварата за Белия дом на Джо Байдън, който беше негов вицепрезидент през двата му мандата.

Не бих могъл да съм по-горд да поздравя новоизбрания президент Джо Байдън и новоизбрания вицепрезидент Камала Харис, се казва в изявление на Обама.

"Имаме късмет, че Джо има нужните качества за президент и вече се държи като такъв. Защото когато влезе в Белия дом през януари, той ще се изправи пред редица огромни предизвикателства, с които не се е сблъсквал никой новоизбран президент: върлуваща пандемия, неравноправна икономика и съдебна система, демокрация в опасност и застрашен климат. Знам, че той ще работи за интересите на всички американци, без значение дали е получил гласовете им или не. Насърчавам всеки американец да му даде шанс и да му окаже подкрепа", заяви Обама.

Поздравления на Байдън и Харис поднесоха и други двама бивши президенти демократи - Бил Клинтън и Джими Картър.

Доналд Тръмп обвини Джо Байдън, че бърза да се обяви неоснователно за победител, след като основните американски медии обявиха кандидата на демократите за 46-ия президент на страната.

"Простият факт е, че тези избори далеч не са приключили. Джо Байдън не е потвърден победител в никой щат, камо ли в силно оспорваните щати, където ще има задължително повторно преброяване на гласовете, или в щати, където предизборният ни щаб има основания за оспорвания, които биха могли да определят окончателния победител. Законните гласове решават кой е президент, а не медиите", се казва в изявление на Тръмп.
