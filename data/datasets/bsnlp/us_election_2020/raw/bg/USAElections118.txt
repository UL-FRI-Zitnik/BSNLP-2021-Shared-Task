118
bg
1970-01-01
http://www.fromtheweb.eu
Конгресът на САЩ днес трябва да потвърди победата на Джо Байдън на фона на протести на поддръжници на Тръмп, съобщава Би Би Си. На заседанието трябва да бъдат потвърдени гласовете на избирателните колегии. Някои републиканци се ангажираха да подкрепят усилията на президента Доналд Тръмп да отмени резултатите от изборите, като официално възразят по време на заседанието на Конгреса. Междувременно заради очакваното струпване на привърженици на Тръмп във Вашингтон е мобилизирана Националната гвардия.

Поддръжници на Тръмп започнаха да се събират във Вашингтон, за да се обединят срещу официалното легитимиране  на неговото поражение. Очакват се обаче и контрапротести, допълва Би Би Си.

Тръмп отказва да признае за изборите за легитимни като многократно твърди, че са били извършени измами по време на вота, без да предостави конкретни доказателства.

Новият президент на САЩ Джо Байдън трябва да встъпи в длъжност за президент на 20 януари. Какво ще се случи днес в Конгреса? Двете камари на Конгреса – Камарата на представителите и Сенатът – ще проведат съвместно заседание, където ще отворят запечатани сертификати от 50-те щата на САЩ, съдържащи запис на техните избирателни гласове. Според системата на САЩ избирателите гласуват за „електори“, които от своя страна официално гласуват за кандидатите седмици след изборите.  Байдън получи 306 гласа по избирателната колегиална система, срещу 232 на Тръмп. Двупартийни представители от двете камари ще прочетат резултатите  и ще направят официално преброяване. Налице е разделение в Републиканската партия, като се очаква десетки републиканци от камарата и по-малка група сенатори да възразят срещу преброяването от някои от ключовите щати. Тед Круз ръководи група от десетина сенатори, призоваващи за 10-дневно забавяне, за да провери твърденията за измама по време на изборите. Вицепрезидентът Майк Пенс – който като президент на Сената трябва да наблюдава сесията и да обяви Байдън за победител – каза, че приветства ходът на Круз. Той спря да повтаря твърденията за измама, но неговият началник на кабинета каза, че  Пенс споделя това, което той нарича „опасенията на милиони американци относно измамите и нередностите на избирателите“. Съгласно американския избирателен закон задължението на Пенс е чисто административно. Възраженията, подкрепени от член на Камарата на представителите и член на Сената, трябва да бъдат разгледани от депутатите в двучасов дебат, последвано от гласуване. За да бъде прието възражението обаче, мнозинството в двете камари трябва да гласува „за“. Републиканците държат мнозинството в Сената, но някои от тях вече заявиха, че няма да оспорват резултатите. Демократите са в мнозинството в Камарата на представителите. Изявени републиканци заявиха, че ролята на Сената в удостоверяването на изборите е до голяма степен церемониална и не трябва да бъде възможност за по-нататъшен продължителен дебат за резултатите от вота, допълва Би Би Си. Лидерът на мнозинството в Сената Мич Макконъл вече призна победата на  Байдън и помоли другите републиканци да не възразяват. Протестите на привърженици на Тръмп продължават Очаква се хиляди поддръжници на  Тръмп, включително някои крайнодесни активисти, да се присъединят към протестите във Вашингтон, като вече се събират тълпи от хора. Длъжностни лица предупредиха привържениците на Тръмп да не носят оръжия. Кметът на Вашингтон, окръг Колумбия, е поискал Националната гвардия да съдейства на местните власти. Длъжностни лица казват, че войските няма да бъдат въоръжени и ще бъдат там, за да помогнат при управлението на тълпата и контрола на движението.
