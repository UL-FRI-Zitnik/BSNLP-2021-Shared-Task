046
bg
2020-11-06
http://www.fromtheweb.eu
Изборите в САЩ: Байдън на крачка от победата, шансовете на Тръмп се топят

Наближава развръзката в САЩ: Байдън води в Пенсилвания и Джорджия, а републикански сенатори се обърнаха срещу Тръмп заради последната му пресконференция, чието излъчване бе прекъснато от редица американски телевизии.

След президентските избори в САЩ все още няма окончателна яснота кой ще управлява страната през следващите четири години.

В очакване на развръзката

Кандидатът на демократите Джо Байдън призова към търпение и изрази оптимизъм, че той и неговата кандидатка за вицепрезидентския пост Камала Харис ще спечелят надпреварата.

Към този час Байдън събира най-малко 253 от необходимите му 270 гласа. Ако се добавят и гласовете от Аризона, където според няколко медии Байдън вече е спечелил, гласовете за него набъбват до 264 срещу 214 за Тръмп.

Междувременно бе съобщено, че Байдън е изпреварил Тръмп в ключовия щат Пенсилвания. Отсега е ясно, че ако победи в Пенсилвания, Байдън печели надпреварата за Белия дом.

Преди това стана известно, че Джо Байдън води и в щата Джорджия, където първоначално настоящият президент имаше преднина. Гласовете в Джорджия обаче ще бъдат повторно преброени. Това заяви пред журналисти Брад Рафенспергер, държавен секретар на щата. Причината е малката разлика между двамата кандидати. 

Остри критики срещу Тръмп

В същото време настоящият президент на САЩ озадачи дори собствените си съпартийци с пресконференция, в която не само отново се обяви за победител на изборите, но и за пореден път отправи необосновани обвинения за изборни измами. Редица телевизионни канали в САЩ прекратиха преждевременно излъчването на пресконференцията и разкритикуваха Тръмп заради неверните твърдения в изказването му.

"И ето, че отново сме в необичайната ситуация не само да прекъснем президента на САЩ, но и да коригираме изказванията му", заяви Браян Уилямс от новинарския канал МSNBC. Само CNN и Fox News показаха цялата пресконференция на Тръмп. Но след края ѝ Андерсън Купър от CNN каза, че "Тръмп се държи като дебела костенурка, легнала по гръб на жаркото слънце и риеща с крака, защото осъзнава, че времето ѝ е изтекло".

Остри критики отправиха и редица водещи представители на Републиканската партия.

"Тотална война"

Паралелно с това най-големият син на Тръмп призова баща си към "тотална война". "За бъдещето на Америка би било най-добре, ако Доналд Тръмп тръгне на тотална война, за да бъдат разкрити всички измами", написа той в Туитър и добави, че било крайно време "да разчистим и да не изглеждаме повече като бананова република".
