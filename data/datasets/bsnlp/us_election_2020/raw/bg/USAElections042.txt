042
bg
2020-11-07
http://www.fromtheweb.eu
Джо Байдън е новият президент на САЩ, Тръмп не признава победата му

Вече е факт: Джо Байдън е новият президент на САЩ. С победата си в Пенсилвания той събира необходимите му гласове. Тръмп вече обяви, че не признава поражението си. "Тези избори далеч не са приключили", заяви той.

Кандидатът на демократите Джо Байдън печели президентските избори в САЩ, съобщиха CNN, NBC, Асошиейтед прес и редица други американски медии. Решаващ се оказа вотът в щата Пенсилвания, откъдето Байдън получи 20 гласа.

Тръмп не признава победата на Байдън

И докато Джо Байдън вече може да бъде обявен за 46-ия президент на Съединените щати, съперникът му Доналд Тръмп иска да оспорва по съдебен път резултатите в няколко американски щата.

"Простичкият факт гласи: тези избори далеч не са приключили", обяви Тръмп и даде да се разбере, че не признава победата на съперника си.

"Всички ние знаем защо Джо Байдън прибързано и погрешно се обявява за победител и защо неговите медийни съюзници полагат такива усилия да му помогнат: те не искат истината да излезе на бял свят", заяви Тръмп, който още в изборната нощ се самообяви за победител на изборите.

Реакцията на Доналд Тръмп не е изненадваща: още преди изборите той отказваше да гарантира мирно предаване на властта и твърдеше, че съперникът му от Демократическата партия може да спечели само при "масивни изборни измами".

"Но едно обещавам"

В същото време Байдън публикува първата си реакция: "Очаква ни тежка работа", пише той в Туитър и добавя: "Но Ви обещавам едно: ще бъда президент на всички американци - независимо дали сте гласували за мен или не".

Само мигове след като американски медии обявиха Джо Байдън за победител на изборите, по улиците на Ню Йорк вече се чуваха овации и радостни възгласи. Привърженици на Байдън се стекоха и пред Белия дом във Вашингтон.
