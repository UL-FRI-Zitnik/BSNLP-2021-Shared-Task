023
bg
2020-11-14
http://www.fromtheweb.eu
Оттеглянето на Тръмп може да промени читателските навици на американците

Бумът на политическата литература от последните години може най-сетне да стихне

 След последните бурни години в Съединените щати може би си мислите, че американците ще копнеят за бягство в измислени светове, сгушени между страниците на различни романи, продавани като тоалетна хартия по време на пандемията.

Въпреки това, изглежда американците не са се наситили на политическите четива, пише Quartz.

Последните четири години при управлението на Тръмп напълниха американската издателска индустрия с хора, желаещи да си купуват повече политически книги от всякога. Продажбите на хартиени книги достигнаха рекорд през 2018 г., а тази година той беше надминат, достигайки най-високото си ниво, откакто компанията за пазарни проучвания NPD BookScan започна да следи тези продажби през 2004 г. Тя съобщава, че през последните четири години политическите книги отбелязват среден четиригодишен растеж на продажбите от 12%.

Не всичко се свежда само до Тръмп. Томовете, идващи от либерални гласове, също се радват на популярност. „Моята история“ на Мишел Обама продаде над 10 млн. копия и се изкачи до върха на списъка с бестселъри на The New York Times. Книгата на нейния съпруг „A Promised Land” се очаква да излезе този ноември и да продаде доста бройки. (Над 500 книги за Барак Обама бяха публикувани по време на първия му мандат).

Но администрацията на Тръмп е обект на по-голям интерес от издателската индустрия от всяко друго управление в модерната история на САЩ. Става дума за отделен политически жанр – блокбъстър експозе, написано от недоволен довереник, бивш служител в администрацията, член на семейството или критикуващ журналист. Поне 1200 заглавия за президента са били публикувани в САЩ, твърди NPD BookScan, а премиерите на нехудожествена литература са се увеличили значително в седмиците преди изборите в страната.

Краткият списък включва книги от Джеймс Коми, Андрю Маккейб, Антъни Скарамучи, Омароса Маниголт Нюман, Джим Акоста, “Anonymous” (Майлс Тейлър), Джон Болтън, Боб Уудуорд, Майкъл Уолф и Мери Л. Тръмп. Последната е племенница на Тръмп, психолог и автор на книга, която продаде 950 хил. бройки в първия ден след появата си в книжарниците, поставяйки рекорд за издателят си Simon & Schuster.

Междувременно художествената литература не се радва на толкова голяма популярност. През 2015 г. продажбите на книги изглеждаха много различно. Художествените блокбъстъри можеха да продадат по 1 млн. копия годишно. От стъпването на Тръмп в Белия дом, нито едно художествено заглавие не е постигнало такива продажби.

Но не всичко е свързано само с политическите заглавия. Продажбите на класика нарастват, пише Guardian – от „Записки за национализма“ на Джордж Оруел (над 20 хил. копия) до „Манифест на Комунистическата партия" на Карл Маркс (16 хил. копия).
