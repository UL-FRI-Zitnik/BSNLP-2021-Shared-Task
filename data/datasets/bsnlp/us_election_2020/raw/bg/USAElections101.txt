101
bg
1970-01-01
http://www.fromtheweb.eu
5 януари 2021 07:48

Избраният за президент на САЩ Джо Байдън благодари в понеделник на жителите на щата Джорджия, че са го направили първия кандидат за президент от Демократическата партия, който печели в този щат от три десетилетия. Байдън поиска подкрепа от привържениците си още веднъж на днешния балотаж за две места в Сената, от който зависи балансът на силите в Конгреса и влиянието на неговата администрация, информира Асошиейтед прес.

Жителите на Джорджия определят днес кои ще бъдат новите двама сенатори от този щат. Кандидатите на републиканците са Кели Лофлър и Дейвид Пердю, заемали досега места в горната камара на американския Конгрес, и демократите Рафаел Уорнок и Джон Ософ. Ако спечелят републиканците, тази партия ще разполага с мнозинство от 52 гласа в горната камара на Конгреса, която е общо със сто места. Това ще позволи на републиканците да блокират голяма част от законодателните инициативи на Байдън след встъпването му в длъжност като президент на 20 януари.

На митинг в столицата на Джорджия Атланта избраният за президент Джо Байдън посочи, че "един щат може да начертае пътя не само за следващите четири години, но и за следващото поколение".

По-рано през деня вицепрезидентът Майк Пенс също участва в митинг в Джорджия в подкрепа на кандидатите от Републиканската партия. "Ние ще запазим Джорджия и ние ще спасим Америка", заяви Пенс в църквата "Рок спрингс" в Милнър.

Доналд Тръмп също ще се включи в кампанията за частичните избори с митинг в Далтън.

Ако спечелят кандидатите на Демократическата партия, тогава демократи и републиканци ще разполагат с по 50 места в Сената. В този случай бъдещата вицепрезидентка Камала Харис ще има правото на решаващ глас в Сената и така везните там ще се наклонят на страната на демократите. При това положение ще бъде по-лесно за Байдън да прокарва инициативите си, тъй като демократите контролират и Камарата на представителите (долната камара на Конгреса).

Допитванията до последно показваха, че битката в щата е оспорвана.
