082
bg
1970-01-01
http://www.fromtheweb.eu
04.11.2020  06:39

Републиканецът Доналд Тръмп побеждава демократа Джо Байдън в Охайо, който е един от най-важните се колебаещи щати. Прогнозата е на телевизия "Фокс нюз", предаде Ройтерс.

Охайо се смята за много показателен за избирателните нагласи в САЩ и победителят в този щат обикновено печели и президентските избори.

Преброяването на гласовете още не е приключило. Според екзитполове Тръмп получава 53,4 процента от гласовете, а Байдън - 45,2.

Според телевизията Тръмп печели също така в Тексас и Флорида - два щата от ключово значение за неговото преизбиране.

Президентът обаче губи от съперника си Джо Байдън в Аризона, където победи на изборите през 2016 г. Кандидатът на Демократическата партия постига победа и в Хавай.

Никоя друга голяма американска медия не е потвърдила още прогнозите на "Фокс нюз".

Кандидатът на Демократическата партия за президент на САЩ Джо Байдън спечели в смятания за колебаещ се щат Аризона, който осигурява 11 гласа в избирателната колегия, съобщи по-рано телевизия Фокс нюз, цитирана от ТАСС.

Републиканците победиха в Аризона на всички президентски избори от 2000 г. Последният демократ, спечелил в югозападния щат, бе президентът Бил Клинтън през 1996 г.

Надпреварата е оспорвана, като се изчакват резултатите от редица колебаещи се щати, които обикновено решават изхода от президентските избори в САЩ.

Досегашният президент на САЩ е фаворит да спечели нов мандат на поста, сочат данни на букмейкъри, предаде Ройтерс.

Според хората, залагащи на британската платформа Бетфеър (Betfair), шансовете на републиканеца Тръмп са около 60 процента. При отварянето на избирателните секции във вторник сутринта те бяха оценявани само на 39 на сто. Вероятността за победа на кандидата на демократите Джо Байдън намаля рязко от 61 процента на 40 на сто.

Според друга базирана във Великобритания платформа, Смаркетс (Smarkets), шансовете на Тръмп са още по-големи - 65 процента. При отварянето на избирателните секции те са били оценявани само на 39 на сто. Вероятността за победа на Байдън съответно е намаляла чувствително от 61 процента на 39 на сто.

Патрик Флин, политически анализатор от Смаркетс, обясни обрата със силното представяне на Тръмп в щата Флорида и особено в окръг Маями-Дейд, където живее голяма кубинска общност. Пътят на демократа към Белия дом обаче не минава задължително през победа във Флорида, за разлика от този на президента, коментира Флин. Той подчерта, че Байдън все още може да стане президент, ако спечели ключовите щати Пенсилвания, Мичиган и Уисконсин.

Тръмп вече предрече "голяма победа" и каза, че ще направи изявление, съобщи Франс прес. Смятаме, че сме на път

да спечелим тези избори, заяви от своя страна Джо Байдън, цитиран от Си Ен Ен.
