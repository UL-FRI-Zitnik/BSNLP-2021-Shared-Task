039
bg
2020-12-16
http://www.fromtheweb.eu
За Тръмп вече всичко приключи

Доналд Тръмп може да ругае в Туитър колкото си иска, но всичко за него приключи. Вече нищо не може да попречи на Джо Байдън да положи клетва в началото на 2021 година. 

"Избирателната колегия се произнесе. Затова днес искам да поздравя новоизбрания президент Джо Байдън”, заяви водещият републиканец в Сената Мич Макконъл. Той се счита за един от приближените на Доналд Тръмп. И докато настоящият американски президент продължава да говори за недоказани изборни измами, Макконъл посочи, че Байдън “от много години служи на обществото”, а американските граждани трябва да са “горди”, че за първи път в историята жена в лицето на Камала Харис ще заема поста на вицепрезидент

Това е краят

След като в понеделник и Избирателната колегия на САЩ официално потвърди победата на Байдън, на Тръмп му предстои да загуби изборите поне още веднъж, пише “Зюддойче Цайтунг”. Настоящият американски президент загуби изборите многократно: както в деня на вота, така и в следващите няколко седмици – всеки път, когато съдилищата в страната отхвърляха претенциите на неговия екип за изборния резултат, и когато неговите приятелите от Републиканската партия отказваха да се включват в антидемократичните му машинации. След като и Върховният съд на САЩ отхвърли иска за отмяна на изборните резултати, Тръмп отново загуби.

"Демокрацията спечели"

Поредният удар беше нанесен в понеделник, когато се събраха членовете на Избирателната колегия от всички щати. Според Конституцията на САЩ, тези мъже и жени имат задачата да изберат следващия президент на страната. Те го направиха и посочиха Джоузеф Робинет Байдън-младши за бъдещ президент и Камала Деви Харис за бъдеща вицепрезидентка – с 306 срещу 232 гласа. “Демокрацията спечели”, каза Байдън в речта си след гласуването.

Доналд Тръмп може да ругае в Туитър колкото си иска, но всичко приключи. Вече няма никакъв законен начин той да попречи на Байдън да положи клетва на 20 януари 2021 година. Няколко човека около него го призовават да използва незаконни средства. Президентът трябва да обяви военно положение и да повтори изборите, настоя бившият генерал Майкъл Флин, който за няколко дни беше съветник по националната сигурност на Тръмп през 2017 г.

Когато говорим за Тръмп, не бива да изключваме нищо, дори и най-лошото. Но ще си позволим една прогноза: Ако той реши да се вслуша в подобен съвет, резултатът няма да е втори мандат, а съд за национално предателство.

Ще загуби ли още веднъж?

Президентството на Тръмп представляваше едно пътешествие, в което егото задаваше посоката. То продължи четири години и за него американците платиха висока цена. Немалко буквално платиха с живота си - Тръмп оставя САЩ с ужасната статистика от над 300 хиляди жертви на коронавируса.

Тръмп докара американското общество до ръба на лудостта, а институциите, върху които американската демокрация почива, до ръба на колапса. Опитът му да анулира резултата от едни свободни и честни избори е безпрецедентен в новата история на САЩ.

Сега Тръмп ще има шанса да поправи стореното. Той може да признае поражението си и да замине за Флорида, където да играе голф до края на живота си. Това би било добре за американците. Но би било и безкористно, патриотично и демократично. Така че да не се обзалагаме, че ще го направи.

Неизбежно е: На 20 януари 2021 година Джо Байдън ще положи клетва като 46-ия президент на САЩ. И ако Тръмп наистина продължава в същия дух, на този ден той ще загуби президентските избори още един, последен път.
