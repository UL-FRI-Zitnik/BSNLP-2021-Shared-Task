034
bg
2020-11-22
http://www.fromtheweb.eu
Путин още не е готов да признае победата на Байдън

Отказът на Кремъл да поздрави победителя е само формалност, увери руският президент

 Руският президент Владимир Путин заяви, че ще работи с всеки американски президент, но все още не е готов да признае победата на Джо Байдън на вота от 3 ноември, съобщава Bloomberg.

„Ние ще работим с всеки, който има доверието на американския народ“, заяви Путин в телевизионно изказване в неделя. „Но това доверие може да бъде дадено само на кандидат, чиято победа е била призната от опозиционната партия или след като резултатите са били потвърдени по легитимен, законен начин“, допълни той.

 Това е един от най-задълбочените коментари на руския държавен глава за вота в САЩ по-рано този месец. Путин остава един от малкото световни лидери, които все още не е признал победата на Байдън.

Путин също така определи решението на Кремъл да не изпрати поздравление до Байдън като „формалност“, зад която няма никакъв подтекст. На въпрос дали подобен ход може да навреди на американо-руските отношения той заяви: „Няма на какво да се навреди, те вече са съсипани“.

„Не че не харесваме или харесваме някого, просто чакаме приключването на вътрешнополитическата конфронтация“, каза президентът, цитиран от руската медия РБК.

Руският президент коментира и избирателната система на САЩ, която според него има проблеми. Той припомни, че според нея победителят в даден щат кандидат взема всички електорални гласове за себе си. Така се стига до случаи, при които даден претендент е избран с повече гласове от Избирателната колегия, зад които обаче стоят по-малко на брой избиратели.

„Това демократично ли е?“, попита президентът. Той обаче допълни, че решението за това дали да има промени по избирателната система може да бъде взето само от американците.
