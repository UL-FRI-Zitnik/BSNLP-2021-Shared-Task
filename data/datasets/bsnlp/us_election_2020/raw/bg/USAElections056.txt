056
bg
2020-11-25
http://www.fromtheweb.eu
Китайският президент поздрави Байдън за победата 24 дни след изборите 

Китайският президент Си Дзинпин изпрати поздравления към Джо Байдън за победата му на президентските избори в САЩ, пише Интерфакс с позоваване на Централната телевизия на Китай.

„Днес президентът Си Дзинпин изпрати телеграма до Джо Байдън и го поздрави за избирането му за американски президент“, се казва в изявлението.

В телеграмата Си Дзинпин подчерта значението на развитието на отношенията между КНР и САЩ, което е в интерес на двете страни и международната общност.

На 3 ноември в САЩ се проведоха президентски избори, на 7 ноември водещи американски медии - ABC News, FOX News, CNN, AP и NBC - обявиха победата на демократа Джо Байдън срещу настоящия президент Тръмп. Резултатите все още не са официално обявени.

Много световни лидери изпратиха поздравления на Байдън, включително кралят на Саудитска Арабия, генералният секретар на ООН, президентите на Турция и Словения.
