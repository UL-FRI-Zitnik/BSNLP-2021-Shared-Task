133
bg
1970-01-01
http://www.fromtheweb.eu
07.11.2020

Webcafe

Джоузеф Робинет Байдън-младши е кандидатът на Демократическата партия за президентските избори в САЩ през 2020 г. 

Политик с богата история във Вашингтон, Байдън е един от хората с най-много опит из коридорите на властта в американската столица. Бил е сенатор от щата Делауеър в продължение на 36 години, а между 2009 и 2017 г. е вицепрезидент на САЩ. 

В кампанията за президентските избори от 2020 г. той успя да събере около себе си най-вече гласовете от умереното крило на Демократическата партия, но след като избра за свой партньор в надпреварата сенатор Камала Харис, той си осигури и до голяма степен подкрепата на по-прогресивните демократи. 

Джо Байдън роден на 20 ноември 1942 г. в град Скрантън в североизточната част на Пенсилвания в католическо работническо семейство. Той учи история и политически науки в университета в Делауеър, където започва да проявява особен интерес към политиката, вдъхновен отчасти от Джон Ф. Кенеди.

След дипломирането си през 1965 г., той влиза в Юридическия факултет в Сиракуза, а година по-късно - през 1966 г. - се жени за Нейлия Хънтър, която среща по време на пролетната си ваканция година по-рано.

След завършването си през 1968 г. той започва практика в адвокатска кантора и става активен член на Демократическата партия.

През 1970 г. е избран за член на окръжния съвет на окръг Ню Касъл, а през 1971 г. основава и собствена кантора.

През 1972 г. 29-годишният Байдън се кандидатира срещу републиканеца Дж. Калеб Богс за Сената на САЩ и става петият най-млад сенатор в историята на страната. 

От 1973 до 2009 г. Байдън е сенатор. По време на престоя си в Сенатор си той печели уважение като един от водещите експерти по външна политика, а в продължение на няколко години е председател на Комисията по външни отношения.

През 1987 г. Байдън решава за пръв път да се кандидатира за президент на САЩ и макар за известно време да е фаворит сред демократите, скоро излиза информация, че е плагиатствал в част от докладите си като студент в Сиракуза и затова отпада от кампанията на 23 септември същата година.

През 2007 г. Байдън отново се кандидатира за президент, но не набира инерция и отпада от надпреварата скоро след това. Година по-късно обаче е посочен от кандидата на демократите Барак Обама за негов партньор в надпреварата.

Те се изправят срещу кандидатите на републиканците - сенатор Джон МакКейн и бившия губернатор на Аляска - Сара Пейлин. 

След като Обама печели изборите, на на 20 януари 2009 г. двамата с Байдън встъпват в длъжност като президент и вицепрезидент на САЩ. На постовете си изкарват два мандата, след като през 2012 г. успяват да победят кандидата на републиканците Мит Ромни и неговия кандидат за вицепрезидент Пол Райън.

На поста Обама и Байдън демонстрират близко приятелство и единна политика, която води и до изработването на плана за здравеопазване, известен като "Обамакеър". 

През 2015 г. най-големият син на Байдън Бо умира от рак на мозъка. Това е и причината той да не се кандидатира за президент през 2016 г.

На 25 април 2019 г. Байдън обяви кандидатурата си в президентските избори на демократите. Като популярен бивш вицепрезидент, той веднага влезе в надпреварата като разпознаваемо име. Макар на първичните избори да тръгна сравнително бавно, впоследствие той се утвърди като водещият кандидат на демократите. 

Пандемията от коронавирус принуди до голяма степен кампанията на всички демократи да забави своя ход, което в крайна сметка доведе и до това неговият основен опонен Бърни Сандърс да се оттегли преждевременно от битката за номинацията на демократите и да призове да се гласува в полза на Байдън.

През последните месеци на кампанията той беше сочен като фаворит в социологическите проучвания, а дни преди вота изследванията определиха, че в национален мащаб той води с около 8% пред опонента си Доналд Тръмп. 

Предстои Байдън да навърши 78 години, което означава, че ако встъпи в длъжност през 2021 г., той би бил най-възрастният президент в историята на САЩ.

Джо Байдън е женен два пъти - за Нейлия Хънтър (от 1966 г. до 1972 г.), с която има три деца. През 1972 г. тя обаче катастрофира заедно с дъщеричката им Наоми и двете загиват на място. През 1977 г. Байдън се жени отново - за Джил Байдън, с която живее и до днес. Двамата имат една дъщеря - Ашли.
