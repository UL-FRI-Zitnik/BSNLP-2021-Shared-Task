029
bg
2020-11-09
http://www.fromtheweb.eu
Китайската технологична индустрия е облекчена от победата на Байдън

Въпреки това тя все още не може напълно да си отдъхне

 Китайската технологична индустрия, една от основните цели на президента Доналд Тръмп в битката на Вашингтон с Пекин, се надява, че Джо Байдън ще създаде по-конструктивни отношения с азиатската страна, но малцина смятат, че конкуренцията ще отслабне, твърдят директори и анализатори, цитирани от Ройтерс.

Четиригодишният мандат на Тръмп вече научи индустрията на това колко е важно да е самостоятелна, а намеренията на Китай да подобри своите собствени технологични възможности няма да се променят, твърдят те.

„Когато Байдън встъпи в длъжност, технологичните компании в Китай могат да бъдат облекчени“, коментира Фан Синдун от Университета по комуникации на Джеян.

 „Най-малкото се очаква Съединените щати отново да се застъпят за отвореността, зачитането на лоялната конкуренция и иновациите“, допълва Фан. „Въпреки това, в областта на високите технологии конкуренцията и теорията на игрите няма да спре, а Китай и САЩ ще се конкурират една с друга за истинските иновации в следващото десетилетие“.

Китайски технологични гиганти – от Huawei Technologies до собственика на TikTok (ByteDance) и Tencent Holdings, се сблъскват с проблеми с веригите на доставките, както и с ограничаване на усилията им за глобална експанзия заради санкциите, наложени от администрацията на Доналд Тръмп, след като Вашингтон обвини въпросните фирми, че представляват риск за националната сигурност.

Няколко китайски фирми бяха изключени от възможностите да получават доставки от американски компании, а други като ByteDance и Huawei бяха притиснати в ъгъла от администрацията на Доналд Тръмп.

ByteDance финализира предварителната си сделка за създаването на нова компания с Walmart и Oracle, която да съблюдава американските операции на TikTok, след като Тръмп нареди бизнесът на компанията в Съединените щати да бъде продаден или да се сблъска със забрана.

Американските търговски рестрикции ограничиха достъпа до чипове на Huawei, най-големия производител на телекомуникационно оборудване в света, което я оставя без компоненти за нейните смартфони от висок клас.

Анализатори от Jefferies посочиха, че Китай вероятно ще попадне по-надолу в списъка с приоритетите на Байдън, тъй като той ще се фокусира първо върху вътрешните проблеми на страната си. Освен това според тях пълна американска забрана, насочена към китайската индустрия за чипове, ще е по-малко вероятна при управлението на Байдън.

И все пак много директори твърдят, че действията на Тръмп са показали колко уязвима е китайската технологична индустрия. По думите им намаляването на тази уязвимост сега е политически приоритет за страната.  

През последните месеци Пекин обяви нов модел, който да подкрепи растежа на икономиката на страната. За целта се работи в посока намаляване зависимостта ѝ от чуждестранни пазари и технологии, като харченето на милиарди долари в подкрепа на местната индустрия за чипове.

„Възможно е Китай и Съединените щати да имат шанс да преговарят за облекчаване на някои технологични проблеми“, коментира старши служител на една от поставените в черния списък китайски технологични компании, който е пожелал да остане анонимен, тъй като не е упълномощен да говори с медиите.

„Но е трудно да се промени дългосрочната тенденция“, твърди той. „Администрацията на Тръмп събуди китайската индустрия и развитието на собствената индустриална верига ще продължи да формира определена степен на независимост“.
