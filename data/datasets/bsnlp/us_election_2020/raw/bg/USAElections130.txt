130
bg
1970-01-01
http://www.fromtheweb.eu
Дата 10.11.2020

Автор: Йоша Вебер, Робърт Мюдж

Покойници са "гласували" на изборите в САЩ? Изборът на Тръмп е бил "откраднат"? Имало е софтуерни измами? Това твърдят Доналд Тръмп и неговите привърженици. Така ли е? Дойче Веле провери фактите. Ето каква е истината:

"Гласували" ли са покойници на изборите в САЩ?

В социалните мрежи беше публикувано твърдението, че в Уейн, щата Детройт, са подадени над 14 000 гласове от мъртъвци. Така ли е наистина? Имало ли е масово подадени гласове от починали хора?

Това твърдение се оказва чиста лъжа: списъците с имената на починали хора, поместени в Туитър и други социални медии, за които се твърдеше, че са били гласували, внезапно изчезнаха от интернет. А търсенето в базата данни, която беше дадена като линк, не води до никакво попадение. Доказателства в полза на горното твърдение следователно няма.

На избори в САЩ обаче не е нещо необичайно избирателните списъци да съдържат и имена на мъртъвци - но това са хора, които са починали непосредствено преди изборния ден, поради което списъците не са могли да бъдат актуализирани.

Вътрешното министерство на Мичиган обясни освен това, че всички бюлетини на починали избиратели не се зачитат - дори ако даден човек е изпратил бюлетината си по пощата, но е починал непосредствено преди изборния ден.

Известно объркване създадоха и случаите на хора с идентични имена. Такъв беше случаят с Уилям Брадли, починал през 1984 година, чийто глас е бил зачетен. Какво показа проверката? Всъщност е ставало дума за глас, подаден от сина на въпросния Уилям Брадли, чиято бюлетина първоначално погрешно е била отчетена като глас на бащата.

По неоспорим начин бяха опровергани и твърденията, че в Пенсилвания масово са били приемани бюлетини на мъртъвци.

Подадените гласове са повече от регистрираните избиратели? 

Подобни обвинения масово се разпространяваха из социалните медии. Твърдеше се например, че в Уисконсин са гласували 101% от избирателите. Тези информации не отразяват истината. В социалните медии бяха използвани стари данни: твърдеше се например, че са подадени 3 239 920 гласове при само 3 129 000 регистрирани избиратели.

Избирателната комисия на Уисконсин (Wisconsin Election Comission) обаче представя на сайта си други данни: там се казва,че към 1 ноември 2020 са били регистрирани 3 684 726 избиратели. А актуалният им брой в момента може да е дори по-висок, тъй като нови избиратели са имали право да се регистрират и в самия изборен ден (3 ноември). Но по-важното е друго: броят на регистрираните избиратели (3 684 726) така или иначе е по-голям от броя на подадените гласове, който е 3 297 473 (по данни от 9 ноември, според "Ню Йорк Таймс").

Същата ситуация се наблюдава и в останалите щати с променливо гласуване. В Пенсилвания например е имало 6 760 137 гласа и 9 091371 регистрирани избиратели. В Невада подадените гласове са били 1 280 639, а регистрираните избиратели - 1 821 864. В Аризона гласовете са били общо 3 354 572 при 4 281 152 имащи право на глас.

Цифрите доказват, че броят на гласовете във всички случаи е бил по-нисък от броят на регистрираните избиратели. Обвиненията на републиканците за измами по този въпрос не почиват на никакви доказателства.

Бил ли е "откраднат" изборът на Доналд Тръмп?

Пред последните дни Доналд Тръмп многократно твърдеше, че изборът му е бил "откраднат", без обаче да представи доказателства. Вместо това той се позовава на "най-добрите социолози на Великобритания", които били обявили, че няма как Байдън да е получил повече гласове от Обама.

Източникът на това твърдение навярно ще изненада дори привържениците на Тръмп: става дума за булевардния британски вестник "The Sunday Express", който си сътрудничи с Патрик Бешъм, ръководителя на американския мозъчен тръст Democracy Institute. Същият Бешъм беше прогнозирал преди изборите, че Тръмп ще победи и беше написал, че "в нощта на изборите в Пенсилвания, Мичиган и Уисконсин по чудодеен начин" изведнъж се били се появили "няколкостотин гласа за Байдън". Тези фалшиви твърдения на изборния екип на Тръмп вече бяха опровергани. Голям брой съдии, включително и сред онези с консервативна политическа насоченост, отхвърлиха жалбите, подадени от екипа на Тръмп като несъстоятелни.

Имало ли е софтуерни измами?

Председателката на републиканците в Мичиган Лора Кокс твърдеше, че поради софтуерна грешка 6000 избирателски гласа за Доналд Тръмп, подадени в Антрим Каунти, внезапно са били преброени в полза на Джо Байдън. Вярно ли е това?

В Антрим Каунти наистина е имало грешка в преброяването. Но тъй като софтуерът е подавал грешни данни, местните власти са разпоредили да бъде извършено ръчно преброяване на гласовете. Така в крайна сметка грешката е била коригирана. Проблемът обаче не е бил в софтуера, както твърдят републиканците, а в начина на прилагането му. Тази грешка бързо е била установена и коригирана, заяви Джослин Бенсън, министърка на вътрешните работи на Мичиган. С други думи - грешката по никакъв начин не е повлияла на крайния резултат. Този факт беше потвърден и от професора по информатика от Мичиган Алекс Халдерман.
