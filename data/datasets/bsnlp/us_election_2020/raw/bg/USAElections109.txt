109
bg
1970-01-01
http://www.fromtheweb.eu
Кандидатът на демократите получава 306 гласа, а президентът Доналд Тръмп - 232

09:15 | 15 декември 2020

Обновен: 09:38 | 15 декември 2020Автор: Станислава Цветкова

Избирателната колегия в САЩ потвърди победата на Джо Байдън на президентските избори. Кандидатът на демократите получава 306 гласа, а президентът Доналд Тръмп - 232. За победа са необходими 270 гласа, съобщава Bloomberg.

Електорите във всички 50 американски щата и окръг Колумбия гласуваха за президент и вицепрезидент на почитаните от времето конституционни церемонии, които придобиха ново значение, след като Тръмп настоя, че изборите са „фалшифицирани“ без доказателства. Гласовете на Избирателната колегия ще бъдат изпратени във Вашингтон и преброени на съвместно заседание на двете камари на Конгреса на 6 януари.

В реч след новината Джо Байдън каза, че американската демокрация е била „изтласкана, изпитана и заплашена“ и „се е оказала устойчива, истинска и силна“. Той осъди опитите на президента Доналд Тръмп да отмени резултата и заяви, че „волята на хората надделя“. В 13-минутното си обръщение той заклейми опитите на президента Доналд Тръмп да представи победата му като нелегитимна, като Байдън изтъкна, че Тръмп и съюзниците му са завели десетки дела, оспорвайки резултатите от изборите, но без никакъв успех.

В стремежа си да сложи край на необичайно дълги и спорни избори Байдън призова страната да „обърне страницата“ на това, което той определи като „безпрецедентно нападение над нашата демокрация“. Той каза, че ще бъде президент на всички американци, дори на тези, които не са съгласни с него, призовавайки хората вместо да се съсредоточат върху борбата с пандемията на коронавируса и нейните икономически последици, пише Bloomberg. 

Призивът на Байдън за обединена борба срещу коронавируса дойде в деня, когато страната надхвърли 300 000 починали от Covid-19, което бе и денят, в който САЩ започна ваксинационната кампания срещу вируса.

Президентът Тръмп, който показва малко признаци за отстъпване, все още не е коментирал темата. Малко след гласуването на избирателната колегия той обяви в Twitter оттеглянето на главния прокурор Уилям Бар. Съдбата на Бар в последните дни от управлението на  Доналд Тръмп бе под въпрос, след като миналата седмица разследване на Министерството на правосъдието не откри признаци за големи измами на президентските избори през ноември, за които президента на САЩ твърди.

Байдън спечели 7 милиона гласа повече от Тръмп и обърна резултатите в пет щата, включително Джорджия, която някога се смяташе за републиканска крепост. Джорджия е и мястото, където двете места в Сената на САЩ ще бъдат прегласувани на балотаж на 5 януари, резултатът от който ще определи контрола върху камарата.
