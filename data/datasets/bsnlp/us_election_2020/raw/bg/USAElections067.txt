067
bg
2020-11-09
http://www.fromtheweb.eu
Тези избори бяха изгубени от Тръмп, но Тръмп не беше унищожен

Иван Кръстев, ръководител на Центъра за либерални стратегии и изследовател в Института по по хуманитарни и социални науки във Виена, коментира по БНР резултата от президентските избори в САЩ. Той беше гост в предаването "Политически некоректно" в неделя.

Америка е силно поляризирана. Американците обикновено не гласуват много активно на избори. Това са изборите, на които са гласували най-голям брой американци, не като процент от населението, а като абсолютно число. И това показва, че поляризацията не е просто поляризация. В някакъв смисъл има две Америки.

Едната е малко по-голяма от другата и това е Америката, която избра Джо Байдън. Но политическата поляризация е големият проблем и неслучайно избраният президент постави въпроса, че Америка трябва да се обедини и да се върне към себе си.

Нещо повече - помислете си, това са избори, на които наистина гласуваха страшно много хора.

Няма американски президент, който да е избран с толкова много гласове, колкото Джо Байдън.

А в същото време голямото разделение остава. То е свързано с това къде живеете, то е свързано до голяма степен с цвета на кожата ви, дали сте мъж или жена.

Тръмп загуби, защото три групи избиратели го наказаха за последните 4 години. Едната е възрастни хора над 65 години, които на миналите избори гласуваха за него. Те го наказаха за начина, по който Америка не се справи с пандемията - от нея са загинали повече американци, отколкото по време на Първата световна война.

Но дори тук разделението е толкова силно, че от 326 района от Америка, които са най-силно засегнати от коронавируса, 93% са гласували за Тръмп. Като че ли няма някаква политика, която да накара хората да сменят вота си.

Белите образовани жени е другата група, която проемни вота си и гласува срещу Тръмп. За Байдън са гласували над 4 млн. души повече, отколкото за Тръмп.

Това разделение на Америка остава, нещо повече, ние не знаем дали това разделение няма да бъде и чисто институционално. Тъй като чак в средата на януари ще знаем кой контролира Сената. Ако републиканците запазят контрола си върху Сената, което е много вероятно, тогава не просто обществото ще бъде разделено, а големият въпрос е

как Байдън ще може да работи със Сенат, който се доминира от другата партия

и в който демократите и републиканците не просто подкрепят своите, а отхвърлят другата страна.

Ако има политик от Демократическата партия, който по някакъв начин може да разчита на подкрепа на определени републикански сенатори дори в тази ситуация, това е Джо Байдън, който е прекарал 30 години в Сената, познава много от тия хора.

Това, което наблюдаваме и в Демократическата партия, и в Републиканската, е, че има радикализация на електората. Много от сенаторите в Републиканската партия обаче не бяха щастливи от начина, по който Доналд Тръмп управлява. Те стояха зад него, защото ги беше страх, че ще бъдат убити с туит... Затова големият въпрос е какво ще прави самият Тръмп през следващите месеци.

Не е вярно, че просто ляволиберални медии, които подкрепят Байдън, са признали изборите. Всъщност "Фокс нюз", голямата консервативна тв компания, която беше основният коалиционен партньор на Тръмп през тия 4 години, преди някои от либералните медии обяви избора на новия президент. Същото важи за "Уолстрийт джърнъл". И не някакви случайни хора, а например израелският президент, се обади на Байдън, че е спечелил.

Байдън спечели в няколко щата, в които

демократите не са печелили през последните 30 години - Джорджия, Аризона.

Най-вероятно Тръмп докрая ще твърди, че не признава тези избори, и това е свързано с това как той си признава своето бъдеще.

Защото тези избори бяха изгубени от Тръмп, но Тръмп не беше унищожен на тези избори. Той получи повече гласове, отколкото през 2016 г. и увеличи подкрепата си сред черните и латино избирателите. Някои допускат, че той ще обяви, че започва кампанията си за президент за изборите през 2024 г. Но това ще бъде големият проблем за републиканската партия.

Въпросът е как би се държал Сенатът. Най-важният вътрешен конфликт, който според мен трябва да наблюдаваме следващите месеци, е как ще се развият отношенията между Тръмп и "Фокс нюз". В някакъв смисъл това са двете големи сили, които управляват републиканската партия и консервативната политика в САЩ през последните няколко години.

И в двете партии започва борба как ще изглежда профилът им,

какви са тези две Америки, които ще се сблъскат след 4 години.

Въпросът е дали Джо Байдън може да използва тези 4 години да примири Америка със себе си. Защото степента, в която републиканците не приемат демократите и демократите не приемат републиканците, е много, много тежка. Това напомня на България от 1990 година.

Байдън си има своите плюсове и минуси - възрастен, не толкова харизматичен политик като Барак Обама. На част от младите избиратели гласът беше по-скоро срещу Тръмп, отколкото за Байдън. В същото време, за разлика от Хилъри Клинтън, Байдън никога не е бил политик, който е силно мразен от американците, включително от тези, които не гласуват за него. Той идва от сравнително бедно семейство, представлява един работнически щат. Неговият профил по никакъв начин не е профилът на аристократичното крило вътре в Демократическата партия, какъвто беше случаят с Хилъри Клинтън.

Единственият казус, който може да стигне до Върховния съд, е Пенсилвания.

Проблемът е, че в момента победата на Байдън не зависи от един щат. Разбира се, че ще има дела, че чисто пропагандно Доналд Тръмп ще твърди, че тези избори не са били честни, ще атакува гласуването по пощата.

Най-вероятно няма да се стигне до произнасяне на Върховния съд... Идеята, че всички, назначени от Тръмп съдии, автоматично ще гласуват за него, не е вярно. Председателят на Върховния съд е силно консервативен, идологически съдия и тя в никакъв случай не иска да бъде запомнена като просто инструмент на президента, който я е назначил. Тя мисли, че там я е пратил Бог, а не Тръмп.

Доналд Тръмп не е известен с това, че губи лесно и красиво. Въпросът е какво ще направи през оставащите седмици. Очаквам, че ще вземе 3 или 4 важни решения, за да направи много трудно за Байдън да промени позицията по тези въпроси. Едно от нещата, според мен, е възможността за агресивни търговски действия по отношение на Китай. допълнителен натиск в Иран.

Липсата на Тръмп унищожава идеята за този голям популистки интернационал, който съветниците му искаха да създадат. И ако досега популисти от Западна и Източна Европа виждаха в Тръмп свой естествен съюзник, сега това не е така вече. За политическите лидери в Унгария и Полша това е тежко развитие. За други в Европа новината е добра, защото имаше реален страх, че при втори мандат Тръмп ще се опита да разбие Европейския съюз. Отношенията в никакъв случай няма да бъдат прости, защото самият Байдън е в трудно положение. Изборът на Байдън не означава, че светът се е върнал към епохата преди Тръмп.
