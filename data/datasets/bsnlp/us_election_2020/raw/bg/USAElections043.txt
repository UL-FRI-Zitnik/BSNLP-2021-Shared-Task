043
bg
2020-11-08
http://www.fromtheweb.eu
Джо Байдън стана президент. Победител още не е.

Тръмп оставя след себе си опустошена земя. Той пося семето на омразата и задълбочи разлома в обществото. Тази омраза няма да изчезне, само защото Байдън стана президент. Но има и надежда, твърди Инес Пол. 

Цял свят беше затаил дъх, но сега вече може да диша по-свободно. Изборът се проточи дълго, но в крайна сметка Джо Байдън победи Доналд Тръмп. След като изкара само един мандат и престоя четири дълги години в Белия дом, на 20 януари 2021 Тръмп ще трябва да си върви. На този ден Джо Байдън и Камала Харис ще положат клетва като президент и вицепрезидент. Да, Тръмп заплашва, че ще предприеме юридически действия срещу изборните резултати, но шансът му е минимален.

Добра новина за мнозина

Това е добра новина за света, който вярва в многостранните договори и разчита на едни благонадеждни САЩ. За всички, които са убедени в смислеността на НАТО и на Парижкото споразумение за климата. 

За бизнеса, който се нуждае от сигурност и стабилна правна рамка. Добра новина и за всички онези, които смятат за важни трансатлантическите отношения и държат на сплотеността и силата на западните демокрации.

Отминаха обаче времената, в които САЩ бяха готови сами да носят бремето на отговорността и дори с желание играеха ролята на световен полицай. Още Барак Обама даде ясно да се разбере, че очаква от Европа много по-голям, включително финансов и военен ангажименти от европейците. Доналд Тръмп продължи тази стратегическа линия, Джо Байдън също ще я следва. Е, може би малко по-дипломатично от Тръмп.

Джо Байдън е убеден трансатлантик – също като Барак Обама, чийто вицепрезидент беше. Байдън цени Европа и Германия като надеждни партньори. Той обеща, че САЩ отново ще се присъединят към Климатичното споразумение от Париж и ще продължат да изпълняват ангажиментите си по други многостранни договори, включително и с НАТО.

САЩ отново ще станат благонадежден партньор

Начело с президента Байдън САЩ отново ще се превърнат в благонадежден партньор. А ако европейците вземат на сериозно предупреждението, което им отправиха четирите години Доналд Тръмп, то ЕС и САЩ биха могли да бъдат дори равноправни партньори. Това би могло да стане, когато европейците в НАТО най-сетне поемат онази отговорност, която отговаря на ролята на Европа в света.

От американска вътрешнополитическа гледна точка тези избори далеч не излъчват толкова оптимизъм. Доналд Тръмп оставя след себе си опустошена земя. С целенасочените лъжи по време на цялото си управление той трайно увреди доверието в демократичните процеси и институции. Много привърженици на Тръмп със сигурност и занапред ще вярват, че изборните резултати са били манипулирани. Те ще обвиняват Джо Байдън за икономическите сътресения, с които САЩ ще трябва да се борят през идните месеци, ако не и години. А всъщност част от отговорността носи именно Доналд Тръмп, който тежко подцени опасността от пандемията в САЩ.

През четирите години на своето управление Доналд Тръмп промени страната. Демократите разчитаха на разгромяваща победа като доказателство, че огромното мнозинство американци искат друга политика. Но това не се случи.

Байдън го чакат трудни години

"Америка преди всичко" – този боен възглас не донесе победа на Тръмп, но все още отеква с пълна сила. Доналд Тръмп позволи на мнозина американци и американки открито да демонстрират своя расизъм и своята ксенофобия. И те ще продължат да го правят.

Джо Байдън спечели изборите. Но все още е далеч от това да надмогне омразата, посята от Тръмп, която задълбочи разлома в обществото.
