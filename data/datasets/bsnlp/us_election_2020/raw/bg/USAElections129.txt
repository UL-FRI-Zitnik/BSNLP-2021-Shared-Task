129
bg
1970-01-01
http://www.fromtheweb.eu
Дата 05.01.2021

Автор: Инес Пол

Избори с огромен залог: една победа на демократите би облекчила много Джо Байдън. И обратното: ако на частичните избори за Сенат в щата Джорджия победят републиканците, новият президент ще се окаже с вързани ръце.

Сам Дени обикаля от врата на врата и заговаря хора на улицата, опитвайки се да ги убеди да гласуват. Иначе той работи за един мозъчен тръст във Вашингтон и е пристигнал в Джорджия специално за изборите. В крайна сметка всичко зависи от това коя партия ще успее да мобилизира повече избиратели, казва Сам. Ако републиканците спечелят, Сенатът ще остане под техен контрол и те ще могат да блокират повечето решения на президента Джо Байдън.

Сам Дени изобщо не крие политическите си предпочитания: той подкрепя двамата кандидати на Демократическата партия. „Ако демократите не спечелят Сената, републиканците ще попречат на такива важни планове като икономическите помощи, опазването на климата и миграцията,“ казва младият активист.

Никога досега в историята на САЩ за една предизборна кампания за частични сенатски избори не са били харчени повече пари – цели 500 милиона долара! Тъкмо защото залогът е много по-висок от двете места в Сената. В този щат двама демократи се стремят към Сената и искат да сменят републиканците Дейвид Пердю и Кели Лофлър.

В интервю за ДВ единият от демократите, Джон Ософ, говори за здравеопазването, за човешките права в САЩ, за възобновяемите енергии – и обещава нов закон за гражданските права: „За да притежаваме еднакви права, независимо от цвета на кожата.“ Другият кандидат на демократите, пасторът Рафаел Уорнок, служи в черквата на легендарния защитник на човешките права Мартин Лутър Кинг. Двамата демократи заедно успяха да наберат 200 милиона долара дарения за кампанията си.

Властови битки вместо битка срещу бедността

Точно срещу черквата се намира един запуснат парцел с килната телена ограда. Сред боклука от празни бутилки, пластмасови отпадъци и дрипи са издигнати евтини палатки, тук-таме са опънати и найлонови платнища. Тук нощуват около десет до петнайсет души. Те с радост посрещат белия бус на Джеси Глийтън, който им раздава храна в бели кутии от стиропор. За да им осигури хляб и месо, Джеси събира пари от местната общност.

Дали Джеси ще гласува за демократите? Той самият смята, че въпросът е неправилно поставен. „Вместо да наливат толкова пари в предизборната кампания, нека по-добре да дойдат тук и да видят какво им е на хората. Парите трябват тук, но никой не се интересува от това. Мисли се само за властта!“ Джеси е гневен: „Имаме чувството, че онези там горе ни подритват като някакви топки!“

Как да се мобилизират негласуващите

От една фасада в този исторически квартал, в който като в микрокосмос са концентрирани проблемите на Джорджия, ни гледа изображението на Стейси Абрамс – привърженичка на Джо Байдън, която гласува за него като електор, избран от щата Джорджия. За нейния успех разказва Картър Кръншо, някогашен републиканец, който е обърнал гръб на президента Доналд Тръмп: „Тя разбра, че демократите могат да спечелят единствено, ако престанат да се приплъзват надясно. Те трябва да се погрижат за същинските проблеми на хората и така да мобилизират негласуващите.“ Картър Кръншо възлага големи очаквания на Стейси Абрамс: „Един ден тя сигурно ще стане президентка на САЩ.“

Дали стратегията, набелязана от Кръншо, наистина ще доведе до успех?  Дали след победата им на президентските избори демократите ще съумеят още веднъж да спечелят достатъчно избиратели, най-вече афроамериканци, и с един отчетливо ляв политически курс да превземат двете места в Сената? Засега всичко е на кантар. И можем да очакваме, че през нощта на 5 срещу 6 януари още няма да има сигурни резултати. А преброяването може да продължи дни.

Знае се обаче, че за 6 януари Доналд Тръмп свиква демонстрация във Вашингтон. И призовава кметицата на столичния град да стои настрана поради „съображения за сигурност“. В този протестен марш срещу уж фалшифицираните избори ще участва и тексаският сенатор Тед Круз, който според мнозина има амбицията да се кандидатира от името на Републиканската партия на президентските избори през 2024. Круз вече започна на висок глас да търси подкрепата на привържениците на Доналд Тръмп. На един политически митинг в най-„белия“ регион на Джорджия Тед Круз уверява възторжената си публика, че ако републиканците изгубят двете места в Сената „ние съвсем няма тихомълком да изчезнем в нощта.“
