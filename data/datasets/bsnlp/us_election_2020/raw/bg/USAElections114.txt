114
bg
1970-01-01
http://www.fromtheweb.eu
07.12.2020 12:02

Съдебната борба на Доналд Тръмп за промяна на резултатите от американските избори приключва с пълен неуспех, пише френският в. "Монд".

Провалът му ще стане окончателен утре. Според американските закони след 8 декември не може повече да се оспорва избирането на членове на Избирателната колегия, които ще определят следващия президент на САЩ на 14 декември.

Тази одисея започна шест месеца по-рано, на 1 май, когато Тръмп публикува в "Туитър" спорна статия, поставяща под съмнение безопасността на гласуването по пощата. Той призова да не се допуска фалшифициране на изборите и повтори това обвинение над 600 пъти преди изборите на 3 ноември.

Нищо ново: той вече беше осъдил "фалшивите избори" през 2016 г., преди да ги спечели, припомня френското издание. След това създаде комисия, която издирваше стотици хиляди гласове, подадени според него от нелегални мигранти, но тя не откри доказателства за това.

Отказът на Тръмп да признае поражението си подготвя почвата, за да издигне кандидатурата си за президент през 2024 г., пише британският в. "Телеграф".

Президентът на САЩ заяви, че ако беше загубил изборите, е щял да приеме с достойнство - но той не признава поражението си. Реално обаче опитите му за победа в съда бяха неуспешни. Единствената му победа беше сред неговите поддръжници.
