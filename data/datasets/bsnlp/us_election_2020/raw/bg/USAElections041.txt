041
bg
2020-11-10
http://www.fromtheweb.eu
Какво завещава Тръмп: деца в клетки и стотици изчезнали родители

Преди две години американското правителство раздели стотици деца, търсещи убежище в САЩ, от техните майки и бащи на границата с Мексико. Много от родителите бяха депортирани, а следите им се губят и до днес.

"Никой не знае къде са", казва Ерика Пинейро, директорка на неправителствената организация "Al Otro Lado" в Лос Анджелис, която дава безплатни правна помощ на мигранти, които се опитват да преминат границата на САЩ. Родителите на 545 деца бежанци са неоткриваеми. 

"Много от тях навярно са някъде из Мексико и отчаяно се опитват да видят отново децата си в САЩ, макар това да е невъзможно. Други навярно са се скрили в Хондурас, Гватемала или Ел Салвадор, а сигурно има и такива, които са били убити", казва Пинейро.

Политика на "нулева толерантност", която не се спира пред нищо

Президентът Тръмп обичаше да се хвали, че ще намали до минимум имиграцията от Мексико. Пинейно е на противоположния позиция - тя защитава хората, които искат да преминат през тази граница. По време на управлението на Тръмп това беше една битка между Давид и Голиат, която с всяка изминала година изглеждаше все по-неравна.

При администрацията на Обама горната граница за прием на бежанци от Мексико беше фиксирана на 110 000 души годишно. Тръмп я понижи до рекордно ниското ниво от 18 000. Той се погрижи и за това от юли 2018 насам никой повече да не може да подава молба за убежище, освен ако не пристига направо от родната си страна в САЩ.

С други думи процедурата беше отворена само за мексиканци, а Тръмп обяви политика на "нулева толерантност към нелегалните мигранти", която не се спираше дори пред това да отделя деца от родителите им. Майките и бащите чакаха решението на имиграционните служби в специални затвори, а някои от децата дори бяха държани в клетки.

Събирането на семействата понякога се оказва непосилна задача

След остри протести в страната и чужбина Тръмп прекрати тази недостойна практика, продължила 6 месеца. Но не всички семейства след това можаха да бъдат издирени и събрани. Това никак не е чудно, като се знае, че близо 5 500 деца са били отделени от родителите им - факт, изнесен от "Ню Йорк Таймс".

Да се издирят сега тези майки и бащи е като да се открие игла в купа сено. Включително и поради това, че американските имиграционни власти много често изобщо не документират кои са били родителите на децата бежанци.

Правозащитни организации като "Al Otro Lado" ("Другата страна") подават жалби срещу подобно разделяне на семейства. Те си сътрудничат и с американски организации като "American Civil Liberties Union" в Ню Йорк. "Станалото преди две години е срамно петно в историята на САЩ и едно от най-позорните действия на това правителство", казва техният адвокат Ли Гелернт.

Той апелира отговорните за това престъпно разделяне на семейства да бъдат подведени под съдебна отговорност. 60 от децата са били на по-малко от шестгодишна възраст, когато са отделени от родителите им. "Няма да спрем да издирваме техните семейства, докато не ги намерим, без значение колко дълго ще продължи това", уверен е той.

Ще реформира ли Байдън системата?

Дали Джо Байдън ще промени имиграционната политика? Той беше обявил, че ако бъде избран за президент, ще положи усилия за събирането на семействата, разделени по границата между Мексико и САЩ, като създаде за целта специална експертна група.

"Байдън със сигурност ще промени имиграционната политика, но ще са нужни концентрираните усилия на много експерти, за да се поправят щетите, нанесени от правителството на Тръмп", казва Ерика Пинейро. "Не съм сигурна дали Байдън има политическа воля за подобно нещо", съмнява се тя. 

"Най-голямото щастие за мен е, когато успея да събера някое разделено семейство", казва Ерика и кани Джо Байдън да се обади лично в организацията, която тя ръководи, за да му даде съвет как да се справи с проблема:

"Бих събрала всички неправомерно разделени семейства и бих им дала политическо убежище в САЩ. А всички, които носят отговорност за това брутално нарушаване на човешките права, бих изправила на съд".
