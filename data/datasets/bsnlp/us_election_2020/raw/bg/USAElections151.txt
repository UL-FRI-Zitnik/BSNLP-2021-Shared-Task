151
bg
1970-01-01
http://www.fromtheweb.eu
06.01.2021

Атанаска Маркова

Холивудският актьор и бивш губернатор на Калифорния Арнолд Шварценегер нарече опитите на президента Доналд Тръмп да оспори резултатите от изборите "лудост". „Няма съмнение кой е спечелил президентските избори и продължението на този абсурд е глупост, лудост и зло“, пише Шварценегер в колона за „Икономист“, информира БГНЕС. "Днес дълбоко се тревожа за страната си. Като имигрант, като американец и републиканец, нося отговорността да говоря. Израснах в руините на държава, която изостави демокрацията и се сблъска с последиците от това", добави Шварценегер. Той е роден в Австрия, която е анексирана от нацистка Германия през 1938 г. и впоследствие преживява ужасите на Втората световна война. "За тези от моята партия, които искат да се противопоставят на гласуването на 6-ти януари, искам да кажа: знайте, че нашите внуци ще знаят имената Ви като имената на злодеите, които са се борили срещу великия експеримент на Америка и волята на избирателите. Ще имате печална слава", добави Шварценегер. Актьорът получи американско гражданство през 1983 г. Той беше губернатор на Калифорния от 2003 г. до 2011 г. Група републиканци в двете камари на Конгреса възнамеряват да оспорят резултатите от изборите, когато бъдат одобрени на 6-ти януари. Предполага се, че те нямат шанс, тъй като самата Републиканска партия в мнозинството си не подкрепя тези опити. Според официалните данни президентските избори са спечелени от демократа Джо Байдън, но действащият президент Доналд Тръмп все още не иска да признае поражението си.
