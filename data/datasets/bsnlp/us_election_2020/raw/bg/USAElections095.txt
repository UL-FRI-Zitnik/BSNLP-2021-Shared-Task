095
bg
1970-01-01
http://www.fromtheweb.eu
04.11.2020

Оспорвана надпревара на президентските избори в САЩ. Кой ще е новият президент на Америка ще стане ясно след преброяването на бюлетините в няколко важни щата. Към този момент Кандидатът на републиканците Доналд Тръмп води в ключовите щати Флорида, Джорджия и Тексас, а опонентът му Джо Байдън – в Айова и Аризона. До момента обаче нито Тръмп, нито Байдън имат 270-те електорални гласа, необходими за спечелване на изборите за Белия дом. Тръмп печели със сигурност и вота в Кентъки, Канзас, Луизиана, Уайоминг, Западна Вирджиния, Южна Каролина, Алабама, Мисисипи, Тенеси, Оклахома, Арканзас, Южна Дакота и Небраска. Опонентът му от демократите Джо Байдън надделява в Колорадо, Ню Мексико, Върмонт, Вирджиния, Роуд Айланд, Ню Йорк, Ню Джърси, Масачузетс, Мериленд, Илинойс, Делауер, Кънектикът и Федерален окръг Колумбия. Вотът в колебаещи се щати все още не може да бъде категорично прогнозиран. В началото Джо Байдън водеше в редица от тях, но към края на гласуването Доналд Тръмп започна да скъсява дистанцията. Макар социологическите проучвания да даваха сериозна преднина на Байдън по време на кампанията, президентът Тръмп успя да скъси дистанцията в дните преди вота. Към момента не се знае кой ще бъде следващият президент на САЩ. Продължава битката за Сената. Освен президент, американците гласуват и за своите представители в двете камари на Конгреса. Очаква се демократите да запазят мнозинството си в Камарата на представителите. Избирателите ще излъчат всички 435 представители в Долната камара на Конгреса. В този вот се избират и част от сенаторите. В момента републиканците имат мнозинство в Горната камара на Конгреса. Не е ясно обаче дали ще го запазят. Въпреки притесненията от крайни реакции, общите избори в САЩ се проведоха в спокойна обстановка, без забележими нередности.
