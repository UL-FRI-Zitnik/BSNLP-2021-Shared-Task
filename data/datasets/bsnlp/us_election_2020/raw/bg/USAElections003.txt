003
bg
2020-10-28
http://www.fromtheweb.eu
В САЩ се очаква най-високата избирателна активност от век

Продължават кампаниите на Доналд Тръмп и Джо Байдън в САЩ.

Послание за единство изпрати кандидатът на Демократическата партия Джо Байдън на предизборен митинг в Уорм Спрингс, щата Джорджия, във вторник, съобщи Ройтерс.

"Аз се кандидатирам като горд демократ, но ще управлявам като американски президент. Ще работя и с демократи, и с републиканци. Ще работя еднакво усилено за тези, които не ме подкрепят, както за тези, които ме подкрепят", заяви Байдън.

Щатът Джорджия, една от крепостите на републиканците, не е гласувал за кандидат на демократите за Белия дом от 1992 г. Но Байдън почти изравнява резултата си в допитванията с този на президента републиканец Доналд Тръмп.

"Нещо се случва тук, в Джорджия, и в цялата страна. Ако спечелим Джорджия, печелим всичко", каза по-късно Байдън в Атланта.

Пак във вторник в Орландо, Флорида, бившият президент Барак Обама подкрепи Байдън и призова демократите да гласуват масово, за да избегнат повторение на изборите през 2016 г. "Миналия път ние бяхме самодоволни. Хората станаха малко мързеливи, приеха нещата за даденост и вижте какво стана. Не и този път, не и на тези избори", каза Обама.

Тръмп от своя страна наблегна на социални мерки.

"Ние връщаме съпрузите ви на работа" - това послание отправи президентът на САЩ Доналд Тръмп към жените от предградията по време на предизборен митинг в Лансинг, щата Мичиган, предаде Асошиейтед прес.

Тръмп, чиято подкрепа сред жените, живеещи в предградията, намалява според проучванията, отправи критика към ограниченията, наложени за забавяне на разпространението на новия коронавирус.

Президентът нападна и съперника си от Демократическата партия Джо Байдън, когото обвини, че е подкрепил Северноамериканското споразумение за свободна търговия (НАФТА) и приемането на Китай в Световната търговска организация (СТО), които според него са навредили на автомобилната индустрия и останалата промишленост в щата.

"Тези избори са въпрос на икономическо оцеляване за Мичиган", каза Тръмп.

Според проучване на Ройтерс и института Ипсос обаче Байдън води в надпреварата в Мичиган с подкрепа от 52 процента от избирателите, докато Тръмп има подкрепата на 43 процента.

Междувременно стана ясно, че над 70 милиона американски избиратели са подали гласа си за изборите за президент, насрочени за 3 ноември - повече от половината от броя на гласувалите на предишните избори през 2016 г., сочат данни на Проекта "Американски избори", предаде Ройтерс.

Данните показват рекорден темп на гласуване, който може да доведе до най-високата избирателна активност от над един век и свидетелства както за високия интерес към изборите, така и за желанието на избирателите да намалят риска от заразяване с коронавирус при упражняването на правото си на вот.

Според професора в Университета на Флорида Майкъл Макдоналд, който е координатор на Проекта "Американски избори", избирателната активност ще бъде около 65 процента, най-висока от 1908 г. насам.

Според социологическо проучване на Ройтерс и на института Ипсос на национално равнище кандидатът на демократите Джо Байдън води пред настоящия президент Доналд Тръмп с 10 процентни пункта. За Байдън заявяват, че ще гласуват 52 процента от анкетираните, а за Тръмп - 42 процента.

Преди да отпътува на предизборна обиколка в щатите Мичиган, Уисконсин и Небраска, Тръмп отново изрази резерви към влиянието на масовото гласуване по пощата върху честността на изборите. "Би било много, много уместно и много хубаво, ако победителят бъде обявен на 3 ноември, вместо да се броят бюлетини в продължение на две седмици, което е напълно неуместно и не мисля, че е в съгласие с нашите закони", каза Тръмп пред журналисти в Белия дом.
