099
bg
1970-01-01
http://www.fromtheweb.eu
2 часа ago 06.01.2021

Президентът на САЩ Доналд Тръмп продължи да отрича, че е загубил президентските избори, пише френският в. „Фигаро“. Той отново заяви, че е спечелил изборите, на митинг в подкрепа на кандидатите на Републиканската партия в Джорджия, където вчера имаше втори тур на избори за Сенат.

Вторият тур в Джорджия ще определи коя партия контролира Сената при встъпването в длъжност на Джо Байдън. Изборите обаче са силно оспорвани и броенето на гласове продължава до последния момент, пише британският в. „Телеграф“, цитиран от БТА.

Като отказва да признае резултатите от изборите, разрушителната офанзива на Тръмп излага на показ нестабилността на американската демокрация. Това е урок, от който трябва да се поучат всички демократични страни, подчертава френският в. „Монд“.

Тръмп иска от вицепрезидента Майк Пенс да използва позицията си като председател на съвместното заседание на Конгреса, за да отхвърли гласовете на оспорваните щати, които са подкрепили Байдън и да му даде победата, пише британският в. „Дейли мейл“.

Пенс е предупредил президента на работен обяд, че няма такива правомощия. Въпреки това Тръмп не се отказва от идеята и е заплашил Пенс, че „ще го погне“, ако не последва разработения от него план.

Подобни действия биха предизвикали конституционна криза. И все повече републикански сенатори предупреждават, че ще гласуват в полза на Байдън, когато се стигне до утвърждаване на изборните резултати, отбелязва изданието.

Тръмп се опитва да подкопае самата демокрация на САЩ, но тези проблеми не започнаха с него. Демокрацията отслабва винаги когато избраните политици нарочно си осигурят предимство, пише британският в. „Гардиън“. Границата между демокрацията и авторитаризма в САЩ ставаше все по-тънка от известно време насам и това не започна с президентския мандат на Тръмп. Републиканската партия не само е загубила вярата си в демокрацията, а и залага бъдещето си на манипулирането на правилата и управление на малцинството. Партията подкопаваше от години честните и справедливи избори по начини, които са толкова обичайни, че прекалено дълго бяха приемани за нормално водене на политиката.

Подобни манипулации обаче са бомба със закъснител, която заплашва демокрацията в Америка, предупреждава британското издание. Този път демокрацията издържа. Но самата поява на Тръмп се дължи отчасти на предходните години на манипулации. Ще има и следващ път – и този път демокрацията може да няма такъв късмет.

Нищо в Конституцията или законите на САЩ не намеква, че Пенс има право еднолично да отмени резултати от изборите в конкретни щати, както иска от него Тръмп, подчертава в. „Ню Йорк таймс“. Негови близки помощници уверяват, че той планира да следва нормалната процедура и да утвърди избирането на Байдън.

Въпреки очевидните резултати от изборите, президентът на САЩ и група твърди негови поддръжници в Сената и Камарата на представителите планират да възразят против резултатите в конкретни щати, предаде Novini.bg.
