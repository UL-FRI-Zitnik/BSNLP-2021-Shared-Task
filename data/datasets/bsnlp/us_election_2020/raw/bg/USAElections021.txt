021
bg
2020-11-04
http://www.fromtheweb.eu
Кога ще е ясно кой ще е новият президент на САЩ?

Ако крайните резултати са много близки, може да има съдебни дела и искове за ново преброяване

 Кога ще е ясно кой ще бъде новият президент на САЩ? Тоест кога можем да очакваме окончателните резултати от изборите през 2020 г. в САЩ? На миналите президентски избори победителят обикновено се определяше в изборната нощ, този път обаче това може да отнеме много повече време, предава DPA. 

Експертите предполагат, че поради пандемията значително повече хора са гласували по пощата. В резултат на това броенето им може да се забави с няколко дни в някои щати. Кой ще влезе в Белия дом в крайна сметка може да зависи от резултата в един или два щата, така че още няма точна прогноза за времето на крайния резултат.

В изборната нощ, в сряда сутринта българско време, има ясни тенденции от много щати, но дали Доналд Тръмп или претендентът Джо Байдън ще спечелят изборите, все още не е ясно, въпреки че настоящият президент се обяви преждевременно за победител.

Очакваха се оспорвани надпревари между Тръмп и Байдън в щати като Аризона, Флорида, Мичиган, Северна Каролина и Пенсилвания. Докато Флорида, Пенсилвания и Северна Каролина вероятно ще отидат при Тръмп, Аризона клони към Джо Байдън. Ако крайните резултати са много близки, може да има съдебни дела и искове за ново преброяване.

През 2000 г., например, резултатът в щата Флорида, който в крайна сметка също реши президентските избори, стана известен едва месец след изборите.

Повече от 94 милиона избиратели с право на глас вече бяха гласували до понеделник или по пощата, или като предварителни избиратели в избирателна секция.

Например във важните щати Пенсилвания и Уисконсин експертите са притеснени, тъй като документите за гласуване по пощата могат да бъдат отворени едва в деня на изборите. Преброяването им освен това е по-сложно от преброяването на нормалните гласове, така че всичко може да се забави.

Двата щата биха могли да наклонят везните на изборите, а "Ройтерс" съобщава, че преброяването на вота там може да трае няколко дни. Поради по-особената система там кандидат там може теоретично да осигури победата си с няколкостотин гласа. Ето защо при близки резултати едва ли би било възможно да се определи надежден резултат, преди да се преброят всички гласове по пощата.

Освен това социологическите проучвания показват, че повече демократи, отколкото републиканци, са използвали пощенските гласове. Ето защо първите резултати от избирателните секции на някои места биха могли да дадат преднина за президента Доналд Тръмп, но преброяването на документите за гласуване по пощата в крайна сметка може да помогне на Джо Байдън да победи.
