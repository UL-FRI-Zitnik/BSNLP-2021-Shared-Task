076
bg
1970-01-01
http://www.fromtheweb.eu
Николай Дойнов

06 ноември 2020 06:22Обновена в 16:16

Доналд Тръмп се готви да води съдебна битка

Напрегнатото очакване в САЩ продължава и все още не е ясно кой ще е следващият президент. В последните часове се обърна временният резултат в Джорджия. Досега там водеше Доналд Тръмп, но вече води Байдън. Въпреки че разликите са изключително малки, тенденциите сочат, че Байдън може да спечели южния щат. Американски медии изчисляват, че ако не спечели Джорджия, Доналд Тръмп не може да събере необходимите 270 гласа в Избирателната колегия. 

Байдън спечели и Пенсилвания. В щата той изпревари Тръмп с 5587 гласа, пише Би Би Си.

Байдън е на крачка от победата, но Тръмп се готви да води съдебна битка. Пред журналисти в Белия дом той отново заяви, че се смята за победител и обвини демократите, че се опитват да му откраднат победата.

Заплитането на сюжета около изборите започна с туит на Тръмп, който гласеше: „Във всички щати, в които победата е за Джо Байдън, резултатът ще бъде оспорен”. Преди публикуването на съобщението на пресконференция щабът на Тръмп заяви, че сериозно обмисля да атакува изборните резултати в съда. Съществува обаче вероятност щатски съдилища да откажат повторно преброяване.

Политическата реакция след туита на Тръмп дойде обаче не от демократи, а от изявени републиканци, които нападнаха президента и заявиха, че не може да си позволява атаки срещу основни принципи на американската държава. Те призоваха преброяването в петте важни щата – Джорджия, Невада, Пенсилвания, Аризона и Северна Каролина, да продължи.

Според Fox News към момента Байдън е събрал 264 електорални гласа, при необходими 270 за спечелването на президентския пост. Тези данни на медията обаче са включвали Аризона към актива на кандидата на демократите. Оказа се обаче, че в щата Тръмп има шанс да настигне и дори да задмине Байдън.

По-късно през нощта Тръмп даде пресконференция от Белия дом. Трите големи национални телевизии в САЩ – CBS, NBC и ABC, спряха директното излъчване на речта на президента. По време на изявлението си Тръмп заяви, че се опитват да откраднат победата му и че ще се обърне към съда, завеждайки дела. Липсата на доказателства в думите на президента беше коментирана на национално ниво.

„Целта ни е да защитим неприкосновеността на изборите. Няма да позволим на корупцията да открадне такива важни избори или които и да било избори и не можем да допуснем някой да принуждава избирателите да замълчат или да фалшифицира резултатите от вота. Смятаме, че ще спечелим много лесно. Ще има много съдебни дела, защото имаме доказателства и вероятно нещата ще приключат в най-висшия съд на страната”, посочи президентът Доналд Тръмп.

В свое изявление Джо Байдън призова хората да бъдат спокойни. Той също не изключи възможността вотът да бъде решен от съда.

„Не се съмняваме, че когато броенето приключи, сенатор Харис и аз ще бъдем обявени за победители. Затова моля всички да останат спокойни. Процесът работи. Преброяването приключва и ще знаем резултата много скоро. Благодаря на всички за търпението”, заяви Байдън.
