011
bg
2020-11-04
http://www.fromtheweb.eu
Колко е важна битката за Сената в САЩ

Поне за 5 от сенаторските позиции победителят може да не е ясен с дни, дори със седмици

Много важна за политическото бъдеще на САЩ е и битката за Сената във Вашингтон. Демократите по всяка вероятност ще запазят контрола си над долната Камара на представителите, но може за пръв път от десетилетие да спечелят и горната камара.

35 от общо 100 сенатори трябва да бъдат преизбрани на 3 ноември, а сред демократите има силни кандидатури. Ако и двете камари на Конгреса се контролират от опозицията, това би създало сериозни проблеми за всеки президент, който няма да може да прокарва ефективно своята политика.

Особено оспорваната битка е за 14 места (12 на републиканци и 2 на демократи) и навсякъде демократите имат преднина в прогнозите преди изборния ден.

 Проблемът е, че поне за 5 от тези сенаторски позиции победителят може да не е ясен с дни, дори със седмици. Според анализатори демократите може да съберат до 55 от 100-те места в Сената - далеч от 60 сенатори, които биха могли да блокират законодателни инициативи на опонентите. Но все пак това е достатъчно за добър старт на евентуален мандат на Джо Байдън или почти парализиране на каквито и да е по-решителни действия поне в първите две години от втори мандат на Доналд Тръмп. 

В момента републиканците имат мнозинство от 53 срещу 47 сенатора. Така на демократите им стига да спечелят 3 нови места и Байдън да влезе в Белия дом, защото тогава вицепрезидентът Камала Харис им осигурява още един глас за мнозинството.

Седмина чернокожи кандидати се включиха в надпреварата за Сената тази година, като от 2000 сенатори, служили на Съединените щати, само десетима са били чернокожи. 

Чернокожите кандидати в цялата страна печелят първичните избори и се надпреварват в конкурентни райони, което може да превърне следващия Конгрес в рекордьор по чернокожи законотворци, предава Bloomberg. Това става след лято на протести в подкрепа на движението „Животът на чернокожите има значение“ във всичките 50 щата, най-мащабната поредица от протести в историята на САЩ.

Липсата на чернокожи сенатори в Америка е модел дори и в щатите със значителен брой чернокожо население. В Луизиана 33% от населението са чернокожи, но щатът никога не е имал чернокож сенатор.
