sl-34
sl
2020-11-09
http://www.fromtheweb.eu
Melania odšteva minute, da se bo lahko ločila, trdi nekdanja pomočnica

DOKONČNO PONIŽANJE

Melania in njegov zet naj bi Trumpa prepričevala, da prizna poraz.

Melania naj bi imela dovolj zakona s Trumpom. FOTO: Carlos Barria, Reuters

Predseednik ZDA Donald Trump se pripravlja, da bo branil svoj položaj in na sodiščih dokazoval domnevne nepravilnosti na predsedniških volitvah, po katerih je njegov demokratski tekmec Joe Biden že razglasil zmago. Nekateri ameriški mediji ob tem poročajo, da ga skušata žena Melania Trump ter njegov svetovalec in zet Jared Kuschner prepričati, naj vendarle prizna poraz. Vse glasneje pa govori, da namerava Melania končati svoj 15-letni zakon.

»Melania odšteva minute do takrat, ko bo zapustil svoj položaj, da se lahko loči,« je dejala nekdanja pomočnica v Beli hiši Omorosa Manigault Newman za The Mail on Sunday in s tem namignila, da bo Melania prihranila možu popolno ponižanje in ga ne bo zapustila tako kmalu po porazu, poleg tega pa naj bi se želela tudi izogniti morebitnemu maščevanju. »Če bi ga Melania skušala ponižati in bi ga zapustila, ko je še na položaju, bi našel način, da bi jo kaznoval.«

Donald in Melania sta se poročila leta 2005 na njegovem posestvu Mar-a-Lago na Floridi, njun zakon pa je po besedah Omorose zelo čuden, Melanii naj bi se mož celo gnusil. Ko se ob začetku Trumpovega mandata Melania več mesecev ni preselila iz New Yorka v Washington, so se pojavile govorice, da to ni zaradi sina Barrona in njegovega šolanja v New Yorku, temveč da naj bi Melania izkoristila priložnost in dosegla boljše pogoje zase in za sina, ki naj bi dobil enak delež očetovega premoženja kot Trumpovi otroci iz prejšnjih dveh zakonov.

Trumpov nekdanji osebni odvetnik Michael Cohen je dejal, da ne bi bil presenečen, če Trump sploh ne bi imel govora, v katerem bi priznal poraz. Pričakuje, da se po božiču Trump sploh ne bo vrnil v Belo hišo in na Bidnovo prisego januarja naslednje leto. »Navaden poraženec je in to ga ubija.«

Ob tem je treba omeniti, da sta se tako Omorosa, ki je Trumpa spoznala, ko je sodelovala v njegovem resničnostnem šovu Vajenec , kot Cohen s Trumpom razšla sovražno. Omoroso so iz Bele hiše odpustili, Cohen pa je trenutno v hišnem priporu zaradi obtožb o finančnih prevarah med Trumpovo kampanjo in krivega pričanja.
