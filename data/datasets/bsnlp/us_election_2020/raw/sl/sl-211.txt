sl-211
sl
2020-11-06
http://www.fromtheweb.eu
Biden v ključnih državah Trumpu že diha za vrat, potrebuje le še eno ali dve državi, Trump pa napoveduje nove tožbe

Donald Trump je na novinarski konferenci napovedal še več tožb.

Demokratski predsedniški kandidat Joe Biden je do četrtka zvečer krepko zmanjšal zaostanek v volilnih glasovih za predsednikom ZDA Donaldom Trumpom v Pensilvaniji in Georgii in ohranil prednost v Nevadi in Arizoni. Za Pensilvanijo se napoveduje, da bo Biden že danes prevzel prednost pred Trumpom.

To bi pomenilo, da je zmagal na predsedniških volitvah, saj bi imel v najslabšem primeru zagotovljenih 273 elektorskih glasov, za zmago pa jih je treba imeti 270.

V primeru, da se uresniči napoved ameriške tiskovne agencije AP in televizije Fox News, da je Joe Biden že zmagal tudi v Arizoni, ki ima 11 elektorskih glaov, bi se mu seštevek elektorskih glasov povečal na 283.

Vendar pa druge televizije in organizacije, ki razglašajo zmagovalce predsedniških in drugih volitev, Arizone še niso pripisale Bidnu in brez nje je imel sinoči 253 elektorskih glasov, Donald Trump pa 214.

Kombinacij je še veliko, vendar pa velja, da mora Trump osvojiti Pensilvanijo (20 elektorjev), brez katere sedaj ne more več zmagati, Biden pa ima še vedno odprto pot do zmage tudi brez nje.

Zmagovalca še niso razglasili na Aljaski, kjer bo to zagotovo Trump, vendar pa ta država s tremi elektorskimi glasovi ne igra nobene vloge.

Trump: Demokrati mi skušajo ukrasti zmago

Ameriški predsednik Donald Trump je v izjavi o volitvah v Beli hiši dejal, da mu skušajo demokrati ukrasti zmago na volitvah, in napovedal nadaljevanje tožb. Dokazov za nepravilnosti ali prevare na volitvah, kjer trenutno kaže na njegov poraz proti demokratu Joeju Bidnu, ni navedel.

"Ne smemo dovoliti, da bi kdorkoli utišal naše volivce ali proizvedel rezultate. Naše številke so se skrivaj čudežno zmanjševale. Skušajo potvoriti volitve in tega ne smemo dovoliti," je dejal Trump, ki se od volilne noči razen preko Twitterja ni oglasil.

Njegova prednost v določenih zveznih državah sicer ni izginjala skrivaj, ampak je usihala s štetjem glasovnic ameriških volivcev. Štetje želi Trump s tožbami zaustaviti.

Ponovil je svoje znane obtožbe, da so določena mesta, ki jih vodijo demokrati, skorumpirana, volilne delavce, ki so prostovoljci in jim večinoma tega ni treba delati, pa je obtožil, da ponarejajo glasove ali preštevajo nezakonite glasove.

Poleg tega je nizal obtožbe na račun osrednjih medijev, milijarderjev in velikih tehnoloških podjetij, češ da so vsi proti njemu in podpirajo demokrata Bidna.

"Mislim, da bo veliko tožb. Najverjetneje bo šlo skozi pravni proces. Imam občutek, da bodo na koncu odločili sodniki," je dejal Trump, ki polaga upe v vrhovno sodišče ZDA s konservativno večino in tremi sodniki, ki jih je sam imenoval na položaj.

Trumpovi podporniki v Milwaukeeju.

Biden zmanjšuje zaostanek v ključnih državah

Trump vodi v Severni Karolini (15 elektorjev) za okrog 70.000 glasov in bo najverjetneje zmagal, vendar pa tam glasovnice po pošti štejejo še 12 dni po volitvah. V Georgii (16 elektorjev) pa je Biden do četrtka zvečer zmanjšal zaostanek na manj kot 2000 glasov, preostalo pa je še okrog 10.000 glasovnic iz večinoma demokratskih okrožij.

Trump bi teoretično še lahko zmagal v Nevadi (6 elektorjev) in Arizoni. Biden je do četrtka zvečer v Nevadi malce povečal svojo prednost na več kot 11.000 glasov z okrog 8000 v sredo. V Arizoni pa je Trump uspel zmanjšati zaostanek na okoli 40.000 glasov.

Joe Biden je že včeraj dejal, da pričakuje zmago, a je ni želel razglasiti.

Če se bo Pensilvanija po napovedih iztekla v korist Bidna, bodo vse oči potem uprte v Georgio tudi zaradi zelo pomembnih volitev v zvezni senat. Trenutno stanje po potrjenih tekmah v senatu je sedaj 48 proti 48 za republikance in demokrate. Republikanci bodo zanesljivo dobili še senatni sedež z Aljaske.

Obrambni minister pripravil odstopno izjavo

Obrambni minister ZDA Mark Esper je pripravil odstopno izjavo, poroča televizija NBC, ki se sklicuje na tri obrambne uradnike ZDA. Esper pričakuje, da ga bo predsednik Donald Trump po volitvah odpustil ne glede na izid, in bo raje sam odstopil, kot da bi to prebral na Twitterju.

Bo v senatu izenačeno?

Odprti ostajata Severna Karolina in Georgia. Republikanec Thom Tillis bo najverjetneje osvojil lastni sedež iz Severne Karoline in republikanci bodo imeli v senatu zagotovljenih 50 sedežev.

Oba senatna sedeža iz Georgie, o katerih sedaj odločajo volivci, pa bosta morala najverjetneje v drugi krog, ker državni zakon to določa v primeru, da noben od kandidatov ne preseže meje 50 odstotkov.

Demokrati in republikanci bodo potem v ta drugi krog pognali milijone dolarjev v podporo svojim kandidatom, kajti v primeru, da je razmerje v senatu 50:50, odloča glas podpredsednika ZDA. Če zmaga Trump, bo to Mike Pence , če zmaga Biden, bo to Kamala Harris .

Senat je tisti, ki odloča o imenovanjih sodnikov, veleposlanikov in visokih članov vlade in brez vsaj nekaj soglasja senata predsednik praktično ne more vladati.

Predstavniški dom kongresa naj bi po ocenah vseh ostal v rokah demokratov, čeprav bo njihova večina malce manjša, saj so izgubili nekaj sedežev. Do sinoči je bilo potrjenih 208 demokratskih sedežev in 193 republikanskih, odprtih pa je bilo še 34. Za prevzem večine je potrebnih 218 glasov.
