sl-227
sl
2020-12-07
http://www.fromtheweb.eu
Ministra Logar in Vrtovec danes na obisku v ZDA

Ministra za zunanje zadeve Anže Logar in za infrastrukturo Jernej Vrtovec sta danes začela obisk v ZDA. Logar se bo popoldne srečal z državnim sekretarjem ZDA Mikom Pompeom, Vrtovec pa bo v torek v Washingtonu podpisal memorandum o razumevanju glede strateškega civilnega jedrskega sodelovanja med državama.

Logar se bo s Pompeom srečal popoldne po ameriškem oziroma pozno zvečer po srednjeevropskem času.

To je prvi obisk slovenskega zunanjega ministra v State Departmentu od leta 2018, ko se je s Pompeom srečal tedanji vodja diplomacije Miro Cerar. Pompeo je bil sicer avgusta na obisku v Sloveniji, ko sta z Logarjem podpisala skupno izjavo o varnosti omrežja 5G.

Kot so sporočili z MZZ, je obisk namenjen poglabljanju odnosov med Slovenijo in ZDA, zgodovinskima prijateljicama, strateškima partnericama in zaveznicama v Natu. Napovedali so, da bosta ministra izmenjala poglede na aktualna vprašanja skupnega interesa ter govorila o novih priložnostih za sodelovanje.

Logar se bo v torek v kongresu srečal še z demokratsko senatorko Amy Klobuchar iz Minnesote, ki je botra skupine prijateljev Slovenije v senatu.

Vrtovec pa bo v torek podpisal memorandum o razumevanju glede strateškega civilnega jedrskega sodelovanja. Kot je v nedeljo dejal za STA, memorandum ni podlaga za kak konkreten posel, lahko pa služi kot katalizator za dodatno sodelovanju pri prenosu znanj in izkušenj.

Podpis memoranduma je predviden na State Departmentu, v imenu ZDA naj bi ga podpisal pomočnik državnega sekretarja za evropske in evrazijske zadeve Philip Reeker.

Do obiska ministrov Logarja in Vrtovca v ZDA prihaja dober mesec pred menjavo oblasti v Washingtonu, saj bo 20. januarja prihodnje leto prisegel nov demokratski predsednik Joe Biden. Sedanji predsednik Donald Trump sicer poraza na volitvah še ni priznal.

Vodenje veleposlaništva Slovenije v Washingtonu pa ravno te dni prevzema nekdanji državni sekretar na MZZ Tone Kajzer, ki ga je vlada 26. oktobra imenovala na položaj veleposlanika namesto Stanislava Vidoviča.
