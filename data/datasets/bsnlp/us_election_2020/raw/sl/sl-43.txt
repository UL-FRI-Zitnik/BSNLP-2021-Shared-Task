sl-43
sl
2020-12-07
http://www.fromtheweb.eu
Biden za vodjo kabineta Bele hiše izbral Rona Klaina

Kot je v izjavi sporočil Biden, se je Klain zanj izkazal kot neprecenljiv v vseh letih, ko sta delala skupaj. »Njegove raznovrstne izkušnje in zmožnost delati z ljudmi z vsega političnega spektra so točno to, kar potrebujem pri vodji kabineta Bele hiše, ko se soočamo s to krizo in ponovno združujemo svojo državo,« je zapisal.

Klain je služil že kot njegov prvi vodja osebja, ko je leta 2009 postal ameriški podpredsednik, z njim pa je sodeloval tudi, ko je bil vodja senatnega odbora za pravosodje.

59-letni Klain je bil tudi vodja kabineta podpredsednika Ala Gora v administraciji Billa Clintona. V času predsedovanja Baracka Obame pa je tudi usklajeval odziv Bele hiše na krizo ebole leta 2014, poroča francoska tiskovna agencija AFP.

V isti izjavi, ki jo je sredo objavila Bidnova tranzicijska ekipa, je Klain sporočil, da imenovanje za Bidnovega vodjo kabineta Bele hiše vidi kot »življenjsko čast«.

»Veselim se, da bom njemu in novoizvoljeni podpredsednici pomagal sestaviti nadarjeno in raznoliko ekipo, ki bo delala v Beli hiši,« je med drugim zapisal in prav tako omenil prizadevanja za premostitev delitev v državi.

Predsednik Donald Trump je glede na projekcije vseh večjih ameriških medijev izgubil volitve 3. novembra, a doslej še ni priznal poraza. Loteva se obsežnega pravnega boja, s katerim želi doseči drugačen rezultat.

Da je novo izvoljeni predsednik Biden, ne želi priznati niti ključna vladna agencija, pristojna za podelitev sredstev in sodelovanje s procesom tranzicije novoizvoljenega predsednika, a Biden zagotavlja, da se na to ne bo oziral in nadaljuje s tranzicijo.
