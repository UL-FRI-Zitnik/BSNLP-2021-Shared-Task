sl-104
sl
2020-11-20
http://www.fromtheweb.eu
Georgia potrjuje zmago demokrata Joeja Bidna

Odvetniki republikanskega predsednika Trumpa sumijo masivne volilne prevare demokratov, Venezuele, Kube in Kitajske.

Sredini protesti Trumpovih privržencev v Atlanti. Foto Elijah Nouvelage/Afp

Washington – Ameriška Georgia tudi po ponovnem preštetju glasov vztraja pri zmagi demokratskega predsedniškega kandidata Joeja Bidna na predsedniških volitvah v tej zvezni državi. Na svoj današnji 78. rojstni dan se lahko nekdanji podpredsednik in senator še naprej veseli večinskih 306 elektorskih glasov, ki mu jih po medijskih projekcijah dajejo v vsej državi in s tem tudi volilno zmago.

Republikanski predsednik Donald Trump je po isti metodi prejel le 232 elektorskih glasov, v Georgiji pa so med ponovnim štetjem na roko vendarle odkrili več tisoč »pozabljenih« glasovnic ter že prej tesno Bidnovo zmago ob pet milijonski volilni udeležbi skrčili na dobrih dvanajst tisoč glasov prednosti. Tako kot v Pensilvaniji, Wisconsinu in nekaterih drugih zveznih državah republikanski prvak tudi v Georgiji sumi velikopotezne volilne prevare, ki jih po njegovem prepričanju ne morejo odkriti le s ponovnim štetjem. Amerika je še bolj razklana .

Georgija svoje elektroske glasove podeljuje demokratu Bidnu. Foto Joe Raedle/Afp

Obtožbe so v četrtek pojasnili Trumpovi odvetniki z nekdanjim newyorškim županom Rudyjem Giulianijem na čelu, ki je celo Tanzaniji pripisal dovoljenja za inšpekcije volitev, v ZDA pa naj bi to v številnih občinah odrekali republikanskim inšpektorjem. Giuliani, Sidney Powell in drugi Trumpovi odvetniki v samem središču manipulacij vidijo venezuelsko družbo s sedežem v Nemčiji, sodelovanja pri tem pa so osumili tudi Kubo in Kitajsko. Volilne stroje družbe Dominion Voting Systems, ki v številnih ameriških zveznih državah preverjajo in štejejo volilnice, je po njihovem prepričanju lahko manipulirati tudi na daljavo. »To ne more biti naključje!« je pozno Bidnovo prednost v številnih demokratsko vodenih mestih in zveznih državah obsodil Giuliani.

Po skorajšnji uradni potrditvi volitev v Georgiji se bo Trump lahko spet pritožil, v Atlanti pa je več sto njegovih privržencev že protestiralo proti domnevni demokratski kraji volitev. Med protestniki je bil tudi voditelj skrajno desne skupine Proud Boys Enrique Tarrio .

Rudy Giuliani na tiskovni konferenci ni presenetil le z obtožbami na račun demokratov, ampak tudi z močnim potenjem. Foto Jonathan Ernst/Reuters
