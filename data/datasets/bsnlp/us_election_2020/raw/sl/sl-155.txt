sl-155
sl
2020-11-05
http://www.fromtheweb.eu
(PISMO IZ AMERIKE) Čakajoč na signal iz nebes in z borze

Paul Ashdown, upokojeni univerzitetni profesor novinarstva in medijev, Knoxville, Tennessee

Red bostonskih anglikanskih menihov je sinoči, ko so se volišča zaprla in se je začelo preštevanje glasov, pripravil spletno molitveno vigilijo. Številni Američani so sinoči molili po svoje, ne nazadnje je to še vedno država, v kateri je religija zelo pomembna. Toda molitve so bile, tako kot glasovi, razdeljene. Država čaka na jasen signal iz nebes in z borze.

Američani ostajajo religiozni, a častijo tudi korporacije. Borza se je v torek zaprla z lepim dvoodstotnim dobičkom. Zdelo se je, da trg signalizira, da bi lahko živel s katerokoli stranjo na oblasti, toda ne more prenesti nereda in negotovosti. V sredo so terminske pogodbe še pred zoro pokazale, da so vlagatelji začeli paničariti, globalni trgi pa so bili videti nestabilni. Izid volitev ni tako pomemben kot odločnost zmage. Če je izid tesen in izgubljajoča stran misli, da je oropana, in če pride do nasilja, se bodo vlagatelji z borze hitro umaknili. Tehtnica se nagiba k stabilnosti. A če se bo to spremenilo, bo gospodarstvo, ki se le težko prebija, takoj v nevarnosti. Naslednjih 30 dni bo odločilnih.

Američani ostajajo religiozni, a častijo tudi korporacije

V torek pozno zvečer je bilo le malo presenečenj in veliko tesnih izidov. Zemljevid je prikazal dve Ameriki - grozde 'rdečih' in 'modrih' zveznih držav, obalne dele proti celinskim, podeželske proti mestnim, sever proti jugu, z nekaj izjemami. Florida, pomembna zvezna država, ključna na prejšnjih volitvah, je izbrala Donalda Trumpa, ki zdaj tam zahteva svoje prebivališče in zapušča svoj rodni New York.

Američani so se v sredo prebudili ob skrb vzbujajočih novicah. Izid tekme je bil nejasen. Trump je zahteval zmago in grozil s tožbami, če bi bil zavrnjen, Joe Biden pa je pozival k potrpljenju in ostal samozavesten.

Največji zmagovalec pri vsem tem bo verjetno Big Media, kjer so v zadnjih štirih letih izkoristili dramo in spektakle ob Trumpovem predsedovanju. Zmaga ali poraz, Trumpovega šova najverjetneje še nekaj časa ne bo konec.
