sl-20
sl
2020-11-21
http://www.fromtheweb.eu
Kako poraziti trumpizem

Medtem ko odhaja najškodljivejši med ameriškimi predsedniki je bistveno vprašanje, ali je bil anomalen stanovalec Bele hiše res samo deviacija, odklon, napaka.

Zmagovalni govor novoizvoljenega predsednika je bil privlačen in pomirjujoč. Namesto agresivnosti in arogance spravljivost in vljudnost, namesto brezbrižnosti in brezobzirnosti zmožnost zbranosti in sočutja. Joe Biden je zvenel natanko tako, kot je treba in kot morajo zveneti zahodni voditelji. Preplavil nas je topel občutek normalnosti.

Šestinštirideseti je govoril o enotnosti, spoštovanju in toleranci. Napovedal je konec obravnavanja političnih nasprotnikov kot sovražnikov, konec demoniziranja, obljubil je celjenje ran globoko razdeljene Trumpove Amerike. Ton ne bi mogel biti dlje od dozdajšnjega. In v politiki je forma največkrat tudi vsa vsebina.

Zaključuje se življenje z destruktivnim, ciničnim, avtoritarnim, rasističnim in mačističnim voditeljem, ki je vzdrževal paranojo in imel oblast za podaljšek svojih zasebnih interesov. Ker za Donalda Trumpa ne obstajajo običajni stadiji žalovanja, po porazu ne more prehoditi poti od zanikanja do sprijaznjenja. Zato bo vse skupaj še nekaj časa trajalo. Uprizarjal bo pravne manevre, dokler ne bo 20. januarja zastor nezadržno padel.

Medtem ko odhaja najškodljivejši med ameriškimi predsedniki, pa trumpizem ostaja. In pri tem je bistveno vprašanje, ali je bil anomalen stanovalec Bele hiše res samo deviacija, odklon, napaka.

V ameriški politiki že dolgo ni več »normalnosti«, že leta pred prihodom Donalda Trumpa so bile razmere daleč od idealnih, splača se ozreti na mandat republikanca Georgea W. Busha . Aktualni predsednik je samo, kot je v najinem intervjuju na teh straneh minuli teden povedal diplomatski sogovornik, razprl cezure v ameriški demokraciji, skozi katere je prišlo vse blato na površje.

Zato sta normalnost in obnovitev vljudnega, uglajenega obnašanja, kar tačas slavijo elite, ki so podpirale Bidna, zdaleč preskromna ambicija, je po demokratski zmagi komentiral Janis Varufakis v Guardianu. Normalnost, ki je trajala desetletja, je za vedno pošla leta 2008, s silovitostjo krize in trajno stagnacijo ameriškega povprečnega dohodka se je sesula povojna družbena pogodba med ameriškim delavskim razredom in njegovimi vladarji. Američani so izgubljali službe in hiše, zrušili so se pokojninski skladi, etablirana politika se ni zmenila zanje.

Do leta 2016 so bili frustracije tolikšne, da je Trump zlahka izrabil nakopičeno jezo, mržnjo in strahove – pozabljenim Američanom je prinesel neke vrste olajšanje, razumeli so ga kot manifestacijo solidarnosti z nacijo, piše Varufakis. Biden je zanje samo emisar bankirjev, ki so jim zasegli hiše, ves prezir so usmerili k liberalnemu establišmentu, ki govori o rasni pravičnosti in LGBT+, vendar ne bo nikdar zares spremenil razmer, ki pestijo revne. »Brez pripravljenosti, da se bo spopadel z največjo koncentracijo korporativne moči v zgodovini ZDA, niti najbolj dopadljiv predsednik ne bo prinesel družbene pravičnosti in ukrepov za zmanjševanje podnebnih sprememb.«

Od nove ameriške administracije je treba zahtevati bistveno več od vrnitve k »normalnosti«, je že pred volitvami ugotavljal tudi Branko Milanović na straneh Global Inequality . Spomnil je na več kot pol stoletja dolgo politično kariero Joeja Bidna, v kateri ni svetlih točk, in na dominantno naracijo liberalnega establišmenta, ki vključuje tako sredinske demokrate kot številne republikance. V teh krogih je prevladalo prepričanje, da je Trump samo eksces, do njegovega pojava je bilo vse v najlepšem redu. Toda »Združene države nujno potrebujejo velike spremembe, distribucijo bogastva, elitističnega izobraževalnega sistema, disfunkcionalnega zdravstva in političnega sistema, ki mu vlada plutokracija«.

Če razmislimo, torej ni potrebna »normalnost«, temveč temeljne spremembe državne politike, pri čemer se je mogoče spomniti, da je Amerika velikokrat imela srečo: svet je presenetila, ko ji je uspelo poiskati izhod iz nemogočih razmer. In vendar je ekonomistovo vprašanje naslednje: »Bo Biden presenetil svet – in bo presenetil tudi samega sebe?«

Demokratska stranka je na volitvah uresničila svoj cilj in premagala bizarnega stanovalca Bele hiše, a njen rezultat ni bil zgodovinski. Šokantno je, da ni bila zmaga mogočnejša. Trump je vsemu navkljub dobil izjemno visoko podporo, približno devet milijonov glasov več kot pred štirimi leti. To se je zgodilo ne glede na njegovo katastrofalno odzivanje na pandemično krizo, ko je vsak dan znova kazal, da mu ni mar za človeška življenja, da so ljudje zanj brezvredni.

Še vedno poslušamo razlage, kaj je šlo narobe, in niti sami Demokrati se ne morejo zediniti niti o tem, zakaj niso dosegli prepričljivejše volilne zmage. Zgražajo se nad rasizmom predsednika, ki je pridobival glasove med temnopoltimi in Latinoameričani, namesto da bi analizirali, zakaj niso znali skomunicirati politike, ki bi pritegnila pomemben del volilnega telesa. V stranki se povečujejo nestrinjanja o tem, ali se je pomaknila preveč v levo in s tem izgubila bolj konservativne glasove oziroma ali je vodila premalo progresivno kampanjo, ki ni dovolj poudarjala klasično leve agende, od neenakosti in delovnih mest do univerzalnega zdravstva. Skratka, bi lahko več volivcev kakor Joe Biden pritegnila Bernie Sanders ali Elizabeth Warren ?

Polemike so neskončne. Sredinska struja demokratov, liberalni center – kot ga je poosebljala Hillary Clinton , čeprav ekonomski program novoizvoljenega predsednika nekoliko bolj naslavlja probleme delavcev industrijskega »rjastega pasu« – je spomladi onemogočil Sandersa in strnil vrste okoli Bidna, ker se sam ne strinja s spremembo razmerij moči. Trdi, da je bila za rezultat kriva pretirano leva liberalna politika, z zavzemanjem za zmanjšanje proračuna policije in opustitev fosilnih goriv vred, republikanci jih zato zmerjajo s »socialisti« in radikalnimi levičarji. Progresivni pol vztraja pri socialni, podnebni in rasni pravičnosti in kritizira premlačno, centristično pozicionirano Bidnovo kampanjo, ki zagovarja status quo in predstavlja korporativno Ameriko. Dilem je veliko, odgovora ni.

V vsakem primeru ostaja negotov profil stranke, ki se veliko ukvarja z identitetno politiko – rasno problematiko, premajhno vlogo žensk v politiki, pravicami manjšin in marginaliziranih skupin – in premalo z ekonomsko politiko. Za preštevilne je preveč elitistična, odvrnila je 73 milijonov Američanov.

Toda zdaj že prihaja Biden in prvo vprašanje je, kaj bo spremenil in kako. Ne gre izključno za to, da populista, ksenofoba in mizogina, ki je rušil institucije liberalne demokracije in dajal zagon suverenistom po vsem svetu, zamenjuje spodoben, politično korekten, predvidljiv politik, prepričan multilateralist in internacionalist, ki ceni zavezništva in mednarodno sodelovanje, njegova prva poteza je bila ustanovitev delovne skupine za spopadanje s pandemijo.

Novi predsednik bi moral razstaviti avtokratske strukture, ki jih je vzpostavil njegov predhodnik. Težko si je predstavljati, kako bi bilo to mogoče in ali bo sploh poskušal. Nima večine v senatu in izgubil je kakih deset sedežev v predstavniškem domu kongresa, razmerje moči v vrhovnem sodišču je šest proti tri v korist republikancev. Pa vendar si brez demontaže ni mogoče predstavljati neke približne normalnosti.

Težko si je delati utvare, da je mogoče nadaljevati brez tega. Masha Gessen v New Yorkerju citira pojme »avtokratski poskus« in »avtokratski preboj«, tretja faza je »avtokratska konsolidacija«, ki si jih je izposodila od Bálinta Magyarja. Madžarski sociolog je za razumevanje države, ki je bila še v času pridružitve Evropski uniji »normalna država«, v manj kot desetih letih pa je postala model »iliberalne demokracije«, razvil dobro analitično orodje; pomaga nam razumeti povsem novo obliko politične formacije in demokratično implozijo, ki se je zgodila na Madžarskem in še kje. Ima izkušnje iz prve roke, več desetletij je bil akter v madžarski politiki.

Med avtokratskimi spremembami navaja poseganje v ustavna sodišča in nasploh v pravosodje, spremembe pravil za imenovanje državnih uradnikov, unilateralno spreminjanje volilnih pravil in podobno, torej vse tisto, kar je Trump počel v minulih štirih letih. Gessen v zvezi s tem citira »vertikalo vazalstva«, ki podobno kot na evropskem vzhodu obstaja tudi v Združenih državah – teče od pravosodnega ministra Williama Barra do vodje republikanske večine v senatu Mitcha McConnella , sodišč itn.

Številne od teh struktur bodo ostale tudi po tem, ko bo Donald Trump odšel. Destruktivni predsednik se poslavlja, vendar je samo simptom. Osvoboditev od trumpizma pomeni razgraditev struktur, sicer stvari ostajajo na točki, ko se vse lahko ponovi.
