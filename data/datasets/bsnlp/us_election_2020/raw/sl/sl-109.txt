sl-109
sl
2020-11-07
http://www.fromtheweb.eu
Bidnu že čestitke iz tujine, tudi s strani voditeljev držav EU

Demokrat Joe Biden , ki so ga ameriški mediji glede na projekcije danes razglasili za zmagovalca predsedniških volitev v ZDA, že dobiva čestitke iz tujine. Med prvimi sta mu čestitala kanadski premier Justin Trudeau in britanski premier Boris Johnson , sodelovanja z njim se veselijo v Nemčiji.

“Naši državi sta tesni prijateljici, partnerici in zaveznici. Naš odnos je edinstven na svetu. Res se veselim sodelovanja,” je tvitnil Trudeau, s katerim se je dosedanji ameriški predsednik Donald Trump večkrat zapletel v spore.

Johnson pa je Bidnu in bodoči podpredsednici Kamali Harris čestital za “zgodovinski dosežek” ter poudaril, da so ZDA najpomembnejša britanska zaveznica. Dodal je, da se veselijo sodelovanja na prednostnih področjih od podnebnih sprememb do trgovine in varnosti.

Nemška kanclerka Angela Merkel je poudarila, da Bidnu iz vsega srca želi uspeh. “Naše čezatlantsko prijateljstvo je nenadomestljivo in skupaj želimo premagati izzive današnjega časa,” je zapisano v tvitu, ki ga je objavil urad kanclerke.

Nemški zunanji minister Heiko Maas je na Twitterju zapisal, da se veselijo sodelovanja z novo ameriško vlado. “Radi bi vlagali v sodelovanje za nov transatlantski začetek,” je poudaril. Nemški finančni minister Olaf Scholz pa je poudaril, da ZDA ostajajo najpomembnejši in najtesnejši partner Evrope.

V času predsednika Trumpa so bili odnosi med ZDA in Nemčijo zelo napeti, ameriški predsednik je večkrat ostro kritiziral politiko Berlina in nemško kanclerko Angelo Merkel.

Francoski predsednik Emmanuel Macron je v čestitki poudaril, da bo veliko dela, da bodo izzivi premagani. “Sodelujmo,” je tvitnil Macron.

Italijanski premier Giuseppe Conte je zapisal, da ameriškemu narodu in institucijam čestita za izjemen preizkus vitalnosti demokracije. Napovedal je sodelovanje z Bidnom za okrepitev čezatlantskih odnosov. “ZDA lahko računajo na Italijo kot tesno zaveznico in strateško partnerico,” je zapisal.

Avstrijski kancler Sebastian Kurz je medtem izpostavil, da Evropa in ZDA delita skupne vrednote. “Veselim se našega sodelovanja v prihodnosti,” je tvitnil.

Sodelovanja z Bidnom in njegovo podpredsednico pri krepitvi dvostranskih odnosov ter čezatlantskega partnerstva se veseli tudi hrvaški premier Andrej Plenković .

Predsednik Evropske ljudske stranke (EPP) Donald Tusk pa je tvitnil, da je lahko Trumpov poraz začetek konca zmagoslavja skrajno desnih populizmov tudi v Evropi.

Irski premier Micheal Martin je poudaril, da je Joe Biden pravi prijatelj irskega naroda, zato se veseli sodelovanja z njim v prihodnjih letih.

Generalni sekretar Nata Jens Stoltenberg je zapisal, da pozna Joeja Bidna, ki je trden privrženec severnoatlantskega zavezništva, zato se veseli sodelovanja z njim. “Močan Nato je dober tako za Evropo kot za Severno Ameriko,” je zapisal.

Nato je bil pogosta tarča Trumpovih kritik. Trump je zavezništvo med drugim označil za zastarelo.
