sl-33
sl
2020-11-08
http://www.fromtheweb.eu
Analitiki: Biden bo osredotočen na domač parket in Kitajsko, do premikov bo prišlo tudi z Evropsko unijo in avtoritarnimi režimi

Demokrat Joe Biden je v predvolilni kampanji večkrat nakazal, da se bo osredotočil na ponovno vzpostavitev porušenih demokratičnih vzvodov v domovini, prav tako pa bo poskušal obnoviti načeta zavezništva s čezatlantskimi partnerji. Tega se veselijo tudi v Evropski uniji in pričakujejo nov začetek ameriško-evropskih odnosov in celjenje ran, ki jih je s svojo protekcionistično in izolacionistično politiko evropsko-ameriškemu odnosu prizadejal Donald Trump .

Brez podpore senata bo imel zvezane roke

»Brez notranje konsolidacije, ki jo pogojuje uspešen boj proti pandemiji in okrevanje gospodarstva, na večjo navzočnost ZDA v mednarodnih odnosih ni mogoče računati. Trump je to državo s svojim nepredsedovanjem tako globoko in tako vsestransko načel, da bo potrebno vsaj eno leto, preden jo nova administracija kolikor toliko zakrpa,« pravi dr. Zlatko Šabič , profesor mednarodnih odnosov na fakulteti za družbene vede (FDV). Bidnu bo bistveno težje vladati, tudi na področju zunanje politike, brez podpore senata: »Če ta ostane v rokah republikancev, utegnemo biti priče pogostim primerom, v katerih bodo Bidnu zvezane roke,« ocenjuje Šabič.

Po oceni Tineta Kračuna , direktorja Inštituta za strateške rešitve, zmaga Bidna ne pomeni konca mednarodnih trenj, ki so se nakopičila v zadnjih letih, saj potreba po reformi nekaterih uveljavljenih, a zastarelih modelov in organizacij ostaja. »Uspešnost Bidnove administracije na mednarodnem parketu bo odvisna tudi od tega, kako bo z izzivom spremenjenega ravnotežja moči soočila. Je pa za pričakovati, da bo novi ameriški predsednik ubral drugačen pristop k zunanjim odnosom ZDA, kot smo mu bili priča v zadnjih štirih letih. To lahko sklepamo tako iz njegovega predvolilnega programa, kot tudi njegovega delovanja v funkciji podpredsednika,« meni Kračun.

Drugačni poudarki, izboljšanje odnosov, a brez velikih preskokov

V preteklih štirih letih je Trump močno pritiskal na svoje čezatlantske partnerje v Natu zaradi nedoseganja dveh odstotkov BDP za obrambne izdatke. Evropsko unijo je tudi močno vznejevoljil zaradi uvedenih carin na jeklo in aluminij, ker naj bi tudi uvoz teh proizvodov iz Unije ogrožal nacionalno varnost ZDA, kar je EU zanikala. Do napetosti je prihajalo tudi zaradi ameriškega umika iz mednarodnih organizacij in pariškega podnebnega sporazuma, h kateremu se sicer Biden namerava spet zavezati prvi dan svojega predsednikovanja.

Kaj torej lahko pričakuje EU od 46. ameriškega predsednika? »Zmaga Joeja Bidna pomeni gotovo premike v formi, manj pa bo premikov v vsebini. Izvoljeni predsednik bo gotovo govoril drugače, morda bodo tudi poudarki drugačni, menim pa da ne bo prišlo do velikih preskokov v vsebini, saj gre za temeljne ameriške interese,« ocenjuje dr. Boštjan Udovič iz katedre za mednarodne odnose na FDV.

Kračun je prepričan, da bo Bidnova administracija prinesla premik v odnosih s posameznimi državami v EU. Do krepitve odnosov bi lahko prišlo s Francijo in Nemčijo, torej tako imenovano staro Evropo, pravi. »Medtem ko je Trumpova administracija večjo pozornost namenjala državam srednje in vzhodne Evrope, tega pod novim predsednikom ne gre pričakovati. Zato je tudi verjetnost, da bi prišlo do vrha ZDA-EU v času slovenskega predsedovanja EU zdaj manjša. Odnosi z Veliko Britanijo so sicer tradicionalno močni, a osebne simpatije med Johnsonom in Bidenom ne bo. Zato je za Veliko Britanijo zdaj še toliko bolj pomembno, da še pred koncem leta podpiše prostotrgovinski sporazum z EU,« pravi Kračun.

Udovič meni, da se bo glede na zaostreno epidemiološko stanje v ZDA, predsednik s svojo ekipo najprej posvetil temu področju in bo zunanja politika zaenkrat drugotna skrb. Šele po stabilizaciji razmer se bodo ZDA ponovno vrnile v multilateralno diplomacijo, meni. »Kar se Nata tiče, tu bo po moji oceni ameriška administracija vodila enako politiko, saj je v interesu ZDA, da zaveznice sprejemajo večjo odgovornost, tudi finančno, za delovanje Nata. Nasploh ne pričakujem velikih vsebinskih premikov. Bo pa politika nove administracije morda manj »neposredna« in jo bomo zato že apriori razumeli kot drugačno,« dodaja. Kračun sicer še izpostavlja obljubo novega predsednika je, da bo zavzel ostrejše stališče do Rusije, predvsem pri njihovem upoštevanju mednarodnih norm in standardov. V tem kontekstu pričakuje tudi večjo vlogo zveze Nato.

Več kritičnosti do avtoritarnih režimov

Poraz Trumpa pomeni tudi precejšen udarec za populizem oziroma njegovo politiko trumpizma, ki se je usidrala tudi v Evropi. Po oceni Istvana Hegedusa , predsednika nevladne organizacije Hungarian Europe Society, bo predsednikovanja Bidna prinesla več prijateljstva in realizma v transatlantsko zavezništvo. »Retorika nove ameriške administracije bo precej bolj kritična do avtoritarnih in populističnih režimov. S tem se bo krepil pritisk na neliberalne politične sisteme kot jih dandanes najdemo na Madžarskem in Poljskem,« je prepričan Hegedus.

Naš sogovornik izpostavlja predvsem vrh za demokracijo, ki ga je Biden napovedal med volilno kampanjo in na katerem želi združiti ameriške zaveznike in doseči obnovitev demokracije na podlagi skupnih vrednot povsod po svetu, kjer je za nazadovala. »To lahko postane forum, kjer se bodo liberalne demokracije utegnile zoperstaviti nazadovanju demokracije v regiji (vzhodne Evrope, op. a.) in drugod po svetu,« še dodaja in meni, da se bo zunanja politika ZDA vendarle osredotočala na odnose s Kitajsko in Rusijo. Nenazadnje je Biden med volilno kampanjo prav Rusijo označil kiot največjo grožnjo ZDA. »Ne glede na to, bodo srednjeevropske demokratične sile čutile podporo in solidarnost Bidnovega predsednikovanja, toda politične spremembe bodo morale države doseči večinoma na nacionalnih volitvah,« pristavlja Hegedus.

Velika pozornost na Kitajsko

Šabič ocenjuje, da bodo na prvem mestu Bidnovih izzivov odnosi s Kitajsko, čeprav se bo veliko dogajalo. Rusija in Indija utegneta pomembno vlogo igrati v procesih iskanja novega ravnotežja moči, nadaljevala se bodo pogajanja o omejevanju jedrske oborožitve, Biden pa bo ZDA ponovno poskušal vzpostaviti kot »silo zgleda.« Toda vedno znova bodo oči mednarodne javnosti v končni fazi najpogosteje uprte predvsem v Washington in Peking, meni Šabič.

»Gre za več enako pomembnih razsežnosti teh odnosov, ki bodo odločali o tem, kako bosta ZDA in Kitajska vozili dalje. Eden izmed njih je geopolitični, kjer je pomembna vojaška prisotnost ZDA v (jugo)vzhodno azijski regiji. Drugi je ekonomski vidik zaradi trgovinske vojne. Tretji vidik je ideološki vidik in se dotika vprašanja Tajvana, ki ga ZDA podpirajo in kjer se prenekaterim poznavalcem in diplomatom v ZDA zdi praktično nemogoče, da bi Washington pasivno opazoval kak vojaški napad s strani Kitajske na danes eno najbolj odprtih in demokratičnih družb na svetu. Pomemben pa je tudi znanstveno-tehnološko področje, kjer na posameznih delih, kot je 5G tehnologija, ZDA zaostajajo za Kitajsko,« pravi Šabič in dodaja, da smo že sedaj priča tekmi dveh držav, dveh različnih kultur in dveh različnih ideologij, ki se borita za prevlado na svetu.
