sl-30
sl
2020-10-31
http://www.fromtheweb.eu
(INTERAKTIVNA INFOGRAFIKA) Volitve, kot jih še ni bilo: Američani izbirajo med nepredvidljivim in umirjenim


Kdo bo naslednja štiri leta vodil najmočnejšo gospodarsko, vojaško in politično silo na svetu? Američani izbirajo med nepredvidljivim Donaldom Trumpom in umirjenim Joejem Bidnom.

Ne samo pandemija novega koronavirusa, ki je zelo hudo udarila po ZDA, še marsikaj drugega dela letošnje predsedniške in kongresne volitve v Združenih državah Amerike bolj zanimive in odločilne kot mnoge doslej. Ko se bodo onstran Atlantika v noči na sredo po srednjeevropskem času zaprla volišča, bo ves svet zadrževal dih. Bo zmagal sedanji, nepredvidljivi in vihravi predsednik

Donald Trump ali dosti bolj umirjeni, politično izkušeni nekdanji bivši podpredsednik Joe Biden? Ankete kažejo na zmago slednjega, a tudi pred štirimi leti so bile proti republikancu Trumpu, ki pa je na koncu spektakularno porazil demokratko Hillary Clinton .

V zadnjega pol stoletja so bili le trije od devetih predsednikov ZDA iz vrst demokratov, skupaj so vladali 20 let. Prvi med njimi je bil edini, ki je odstopil s položaja, saj mu je grozila ustavna obtožba oziroma impičment, zadnji, torej sedanji, je impičment preživel. Podobno kot še eden izmed njih, in sicer Bill Clinton .

Ankete so tokrat zelo na strani Joeja Bidna, toda kot rečeno, raziskovalci javnega mnenja se pogosto zmotijo. Zadnji podatki kažejo, da se Bidnu obeta več kot solidna večina elektorskih glasov, medtem ko je Trump daleč zadaj. V ZDA velja za naše kraje nenavaden volilni sistem: vsaka država ima glede na število prebivalcev in gospodarsko moč določeno število elektorjev (največ Kalifornija in sicer 55, najmanj pa Aljaska,Delaware, okrožje of Columbia, Montana, Severna in Južna Dakota Vermont in Wyoming, in sicer po tri), skupno jih je 538. Zmagovalec volitev mora osvojiti najmanj 270 elektorskih glasov. Glas ljudstva je v ZDA relativen: pred štirimi leti je Hillary Clinton prejela tri milijone glasov več od Trumpa, a vseeno izgubila.

In kaj ponujata kandidata volivcem? Trump skrajno desno, izrazito kapitalistično in vase zazrto Ameriko, Biden pa umirjene, bolj socialne in ekološko osveščene ZDA, kot s(m)o jih poznali pod njegovim šefom, prejšnjim predsednikom Barackom Obamo. Razlike v pogledih na temeljna vprašanja med predsedniškima kandidatoma še nikdar niso bile tako diametralne kot tokrat.
