sl-161
sl
2020-11-09
http://www.fromtheweb.eu
Oglasila se je Melania Trump in pozvala k preštetju vseh zakonitih glasovnic, svojemu možu pa svetovala, naj prizna, da je izgubil volitve

Prva dama ZDA Melania Trump je v nedeljo prekinila molk o letošnjih volitvah in sporočila, da je treba prešteti vse "zakonite" glasovnice, ne pa tudi "nezakonitih". Televizija CNN sicer poroča, da naj bi prva dama Donaldu Trumpu skupaj s predsednikovim zetom Jaredom Kushnerjem že svetovala, naj prizna, da je izgubil volitve.

Trumpova je sporočila, da si Američani zaslužijo poštene volitve. "Prešteti je treba vsak zakonit, ne nezakonit glas. Našo demokracijo moramo zaščititi s popolno preglednostjo," je tvitnila prva dama ZDA.

Trump in njegovi podporniki govorijo o nezakonitih glasovnicah, kar s pravnega vidika nima smisla, saj se štejejo le zakonite glasovnice. Trump je sicer kot vedno neposreden in vse glasove, ki jih je dobil demokra t Joe Biden opredeljuje kot nezakonite, svoje glasove pa kot zakonite.

Televizija CNN, ki jo Trump redno opredeljuje kot lažne novice, je v nedeljo na podlagi neimenovanih virov iz ožjega kroga predsednika ZDA poročala, da naj bi Kushner in prva dama svetovala Trumpu, naj se sprijazni s porazom. Na drugi strani sta Trumpova najstarejša sinova Donald mlajši in Eric, ki ga pozivata, naj ne prizna ničesar.

Melania Trump naj bi počakala do konca mandata, ker si moža z ločitvijo sedaj ne upa dodatno ponižati

Tiskovni predstavnik Trumpove kampanje Jason Miller je zanikal poročanje CNN, ki vztraja pri točnosti svojih virov. Tiskovna predstavnica Bidnove kampanje Kate Bedingfield pa je povedala, da doslej ni bilo nobene neposredne komunikacije med Trumpom in Bidnom, niti med predstavniki obeh kampanj.

Britanski tabloid Mail on Sunday medtem navaja besede bivše tekmovalke v Trumpovi televizijski seriji Vajenec Omarose Manigault Newman , ki trdi, da Melania Trump šteje minute do izteka moževega predsedniškega mandata, nakar se bo od njega ločila.

Omarosa Manigault Newman trdi, da bo Melania Trump počakala do konca mandata, ker si moža z ločitvijo sedaj ne upa dodatno ponižati, ker bi ji lahko škodoval. Newmanova je ena od tistih iz kroga Trumpovih, ki so napisali kritične knjige.

Predsednik Trump jo je po izidu njene knjige na Twitterju označil za psico brez kredibilnosti, čeprav ji je na začetku svojega mandata dal položaj svetovalke v Beli hiši, kjer je bila, dokler je ni doletela podobna usoda kot v seriji Vajenec. Trump jo je odpustil, nakar je napisala knjigo.
