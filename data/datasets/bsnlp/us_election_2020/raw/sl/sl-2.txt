sl-2
sl
2020-10-01
http://www.fromtheweb.eu
Prvo soočenje predsedniških kandidatov ZDA po oceni analitikov nacionalna sramota zgodovinskih razsežnosti

Čeprav se ameriški analitiki z levega in desnega političnega spektra ne strinjajo o ničemer, pa so glede torkovega prvega televizijskega soočenja predsedniških kandidatov ZDA enotni v oceni, da je bil svet priča nacionalni sramoti zgodovinskih razsežnosti.

Republikanec Donald Trump, ki zaostaja v anketah, je skozi soočenje skušal vreči iz tira demokrata Josepha Bidna, kar mu je tudi uspevalo, saj doslej v zgodovini televizijskih soočenj izzivalec predsednika ZDA še nikoli ni imenoval za “lažnivca” in “klovna” ali mu zabrusil, naj že enkrat utihne.

Trump je gladko zavračal poskuse voditelja s televizije Fox News Chrisa Wallaca, da vzpostavi red glede na dogovor, ki sta ga podpisali obe kampanji – da ima vsak kandidat na voljo dve minuti za odgovor brez prekinjanja, potem pa sledijo pripombe.

“Morda tega ne bi smel povedati, ampak to, kako se je obnašal predsednik ZDA, je nacionalna sramota,” je med kampanjo v Ohiu danes dejal Biden.

Največjo skrb za prihodnost demokracije je pri Američanih vzbudilo Trumpovo vztrajanje, da morda ne bo priznal poraza na volitvah, sejanje dvoma v izid volitev, če ne bo zmagal, ščuvanje podpornikov k “nadzoru” volišč in gladka zavrnitev obsodbe skrajnih desnih neonacističnih skupin.

Med njimi je skupina Ponosni fantje, ki straši po Ameriki z razkazovanjem orožja in zagovarjanjem “zakona in reda”. Trump je pod pritiskom Wallaca in Bidna, naj obsodi skrajne desne skupine, “popustil” vendar tako, da skupina Ponosni fantje danes razglaša zmago.

“Ponosni fantje, stopite nazaj, ampak bodite pripravljeni,” je izjavil Trump. “Predsednik ZDA sinoči med soočenjem ni zavrnil belih supremacistov,” je opozoril Biden v Ohiu. Opozoril je na tvite pripadnikov skupine, ki izražajo veliko navdušenje in Trumpovo izjavo razumejo kot poziv k boju. “Pripravljeni smo, gospod,” je na primer tvitnil predsednik Ponosnih fantov Enrique Tarrio.

Trumpova izjava je zaskrbela tudi njegove najbližje. Donald Trump mlajši je za televizijo CBS povedal, da se je oče zagovoril. Trumpov svetovalec Jason Miller je dejal, da je Turmp v resnici želel sporočiti fantom, naj dajo mir. Verjetno zaradi odzivov judovskih organizacij. “Predsednik Američanom dolguje takojšno razlago ali opravičilo,” je tvitnil direktor Antidefamacijske lige Jonathan Greenblatt.

Poleg ameriške demokratične tradicije je po ocenah analitikov največja žrtev soočenja voditelj Wallace. Trump je Wallaca, ki si je predsedniku doslej drznil zastaviti nekaj neprijetnih vprašanj, prepariral že nekaj tednov. Označil ga je za simbol izdaje televizije Fox News, za katero meni, da bi mu morala biti popolnoma naklonjena. Po objavi seznama in načrta soočenj je Trump dejal, da bodo nepoštena, ker bodo voditelji na strani Bidna.

V torek je Trump z nenehnim kršenjem pravil soočenja izzval posredovanja in opozorila nemočnega voditelja. “Chris Wallace dolguje Trumpu in Američanom opravičilo zaradi svojega obnašanja,” je nemudoma po soočenju tvitnil član Trumpove ekipe Mike Hahn.

Trump si je z nastopom na soočenju utrdil podporo med tistimi, ki ga že sicer trdno podpirajo, večina analitikov pa meni, da je bil to strel v prazno, saj za odpravo zaostanka v anketah potrebuje tiste volivce, ki še niso opredeljeni.
