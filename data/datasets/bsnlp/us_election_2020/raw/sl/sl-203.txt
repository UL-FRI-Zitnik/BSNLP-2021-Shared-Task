sl-203
sl
2020-11-12
http://www.fromtheweb.eu
Biden danes po telefonu s papežem Frančiškom tudi o skrbi za ljudi na obrobju in revne ter o soočanju s podnebnimi spremembami

Novoizvoljeni predsednik ZDA Joe Biden , ki bo 20. januarja 2021 postal šele drugi katoliški predsednik v zgodovini ZDA za Johnom F. Kennedyjem , se je danes po telefonu pogovarjal s papežem Frančiškom in se mu zahvalil za izražen blagoslov in čestitke.

Bidnova predsedniška kampanja je sporočila, da se je novoizvoljeni predsednik ZDA ob tem papežu zahvalil za vodstvo pri spodbujanju miru, sprave in skupnih človeških vezi po svetu.

Biden je izrazil željo po sodelovanju s Frančiškom, da bi dosegli vero v dostojanstvo in enakost vsega človeštva pri vprašanjih, kot so skrb za ljudi na obrobju in revne, soočanje s podnebnimi spremembami ter integracija priseljencev.

Biden je po volilni zmagi govoril s številnimi svetovnimi voditelji, med drugim z nemško kanclerko Angelo Merkel, britanskim premierjem Borisom Johnsonom, francoskim predsednikom Emmanuelom Macronom in drugimi, ki so mu čestitali in izrazili željo po dobrem sodelovanju.

Predsednik ZDA Donald Trump poraza na volitvah še vedno ne priznava, govori o prevarah in vlaga tožbe, ki pa doslej niso bile uspešne.

To med drugim skrbi tudi Organizacijo za varnost in sodelovanje v Evropi (Ovse), ki je že dan po volitvah v ZDA 4. novembra sporočila, da neutemeljene obtožbe o sistemskih težavah, ki jih navaja predsednik ZDA, škodujejo zaupanju v demokratične ustanove. Direktorica za opazovanje volitev pri Ovseju, veleposlanica Urszula Gacek je danes zatrdila, da to še vedno velja.

“Ne gre za vprašanje, kako svet ocenjuje ZDA, ampak kako besede o volilni prevari sprejemajo znotraj ZDA. Za zdaj še ni bilo nemirov, ker so demokrati veseli, republikanci pa še upajo. Bile pa so demonstracije pred volilnimi uradi,” je dejala veleposlanica.

Svet dogajanje spremlja in skupina uglednih svetovnih državnikov, poimenovana Staroste, ki jo je ustanovil nekdanji predsednik Južne Afrike Nelson Mandela, je sporočila, da Trumpovo vztrajanje pri prevarah brez dokazov kaže na pomanjkanje spoštovanja ameriških ustanov in ima lahko daljnosežne posledice.

Pozvali so Trumpa, naj sledi vzoru predhodnikov in pove, da je pripravljen sprejeti voljo volivcev. Nekdanja irska predsednica, ki predseduje Starostam, Mary Robinson je povedala, da se ji zdi naravnost šokantno, da morajo izražati skrbi o ameriškem demokratičnem procesu, kot so to počeli glede Kenije, Zimbabveja in Šrilanke. Republikanske voditelje je pozvala, naj se obnašajo odgovorno in v interesu države.

Podobno razmišljajo nekateri Trumpovi podporniki, kot je milijarder iz Las Vegasa Sheldon Adelson . Ta je Trumpovo kampanjo podprl z milijoni dolarjev. Časopis Las Vegas Review-Journal, ki je v Adelsonovi lasti in je eden redkih, ki so podprli obe Trumpovi predsedniški kandidaturi, sedaj v uredniškem komentarju predsedniku sporoča, da je čas za odhod.

“Volilni sistem, ki zajema udeležbo 150 milijonov ljudi, bo imel svoje težave, ampak trditev, da so osamljene nepravilnosti dokaz velike nacionalne zarote, je skregana s pametjo in logiko. Trump je izgubil volitve, ker ni prepričal zadostnega števila volivcev in ni uspel dobiti ključnih držav, ki so ga podprle leta 2016,” piše časopis.

Številne organizacije in skupine, ki podpirajo Trumpa, so sicer za soboto napovedale velik protest v Washingtonu s sloganom “Milijon MAGA pohod”. MAGA je kratica Trumpovega gesla Naredimo Ameriko spet veliko (Make America Great Again). Tiskovna predstavnica Bele hiše Kayleigh McEnany je napovedala množično udeležbo. Udeležbo med drugim napovedujejo desničarske skupine.

Hkrati je napovedan tudi protiprotest. Županja Washingtona Muriel Bowser je zagotovila, da je mesto s policijo pripravljeno in da bo podprlo mirno izražanje pravice do protesta.
