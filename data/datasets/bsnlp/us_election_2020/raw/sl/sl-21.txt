sl-21
sl
2020-11-22
http://www.fromtheweb.eu
1001 resnica o Melanii in Jill

Prve dame nimajo ustavnih zadolžitev, a so kljub temu nenehno v središču pozornosti.

S preiskovanjem vseh mogočih teorij volilne zarote ameriški republikanski predsednik Donald Trump bije še eno veliko bitko svojega življenja, potem ko so medijske projekcije za 46. predsednika ZDA razglasile Joeja Bidna . Demokratu je že čestitala množica svetovnih državnikov in politični nasprotniki Trumpu očitajo sramotenje doma in v svetu. Ženske njegovega življenja pa mu vsaj za zdaj stojijo ob strani, med njimi na prvem mestu soproga Melania .

Številni mediji so se razpisali o skorajšnji ločitvi, ki naj bi Donalda Trumpa stala gore denarja, potem ko so že Melanijino odlašanje ob začetku njegovega predsedniškega mandata, ko je želela sinom Barronom do konca šolskega leta ostati v New Yorku, razumeli kot izgovor za sklepanje nove poročne pogodbe. Prvo damo vidijo kot obotavljivo javno osebnost, ki se nikoli ni prav sprijaznila z uničenjem zasebnosti po soprogovi zmagi na predsedniških volitvah leta 2016, in nanjo celo projicirajo svoja čustva do spornega republikanskega voditelja. »Melania, pomežikni dvakrat, če potrebuješ pomoč!« se je glasila šala v začetku njenega bivanja in delovanja v Beli hiši.

Radovednost o neobičajnem prvem paru je razumljiva, a se za štirimi stenami več kot dvestoletne mogočne zgradbe pogosto dogaja več, kot sprevidijo tudi najbolj natančni opazovalci. Celo pri veliko bolj zgovorni demokratski prvi dami Michelle Obama so mnogi spregledali njeno tesnobo in izginjajoči nasmeh, o čemer je v nedavnih spominih pisal njen predsedniški soprog Barack . Michelle se je že prej pritoževala, da si on lahko vsak dan natakne enako oblačilo, medtem ko se mora sama ure ubadati z obleko in pričesko. Najbolj malenkostne napake in prav vsak detajl gredo v trenutku po vsem svetu, pogosto pospremljeni s kritičnimi pripombami.

Michelle je bila vedno brezhibno elegantna, z izjemnim občutkom za vzorce in barve, oblačiti pa se zna tudi nekdan-ja manekenka Melania. Kritiki so kljub temu raztrgali vsak njen preveč ekstravaganten klobuk ali predrag plašč, prvi dami, ki ni odrasla z angleščino kot maternim jezikom, so zamerili tudi vsak nepopoln stavek. Še posebno, ker se je bolj kot po politično izrazitejših predhodnicah zgledovala po ameriški ikoni Jackie Kennedy . Soproga predsednika Johna F. Kennedyja z začetka šestdesetih let dvajsetega stoletja je institucijo prve dame zavila v šarm elegance in kreativnega okusa ter ZDA po zgledu njene družine v svetu predstavila kot mlado državo z veliko prihodnostjo.

Amerika že dolgo ni več energična vzhajajoča supersila, ampak so jo globoko razklali njeni lastni poraženci globalizacije, ki so leta 2016 tudi izvolili Donalda Trumpa. Nasprotna stran mu zmage nikoli ni mogla oprostiti, v tak-šnem ozračju pa si je Melania pridobivala točke že zato, ker je bila manj politična od bolj aktivističnih predhodnic, kot sta bili Hillary Clinton ali Eleanor Roosevelt . Na trenutke pa je vendarle pokazala večjo politično in drugo bližino svojemu možu, kot ji je pripisoval del javnosti. Tudi v bolezni. Vsaj vidijo, da sva res skupaj, je Trump komentiral dejstvo, da sta oba zbolela za covidom 19.

Razkrivanje temnih plati

Nekateri opazovalci menijo, da je prva dama slovenskega rodu v pomembno podporo soprogu. Mary Jordan je v knjigi Umetnost njenega posla Melanii pripisovala predsedniško ambicijo za Donalda Trumpa še iz časov pred njuno poroko. Že tedaj je tudi vedela, kakšna prva dama bi rada bila. »Bila bi zelo tradicionalna, kot Betty Ford ali Jackie Kennedy. Podpirala bi ga,« je leta 1999 povedala v nekem intervjuju. Novinarka Washington Posta ji pripisuje tudi aktivno prizadevanje za videz skrivnostnosti in morda se tudi zato njeno pomembno delo v minulih letih za otro-ke, odvisnike in druge v očeh mnogih umika v ozadje ali pa ga nasprotniki njenega moža nočejo videti.

Če se v ameriški javnosti krešejo mnenja o Melanijini privrženosti Trum-pu, pa večina tega ne odreka soprogi po medijskih projekcijah novoizvoljenega demokratskega predsednika Joeja Bidna. Jill Biden je v kritičnih trenutkih med predvolilno kampanjo svojemu možu dobesedno stala ob strani, da ga je lahko potiskala stran od prepirov ter med pandemijo v varno oddaljenost od drugih, šepetaje mu je popravljala besedne spodrsljaje. Če se bodo preselili v Belo hišo, pa tudi Bidnovim ne bo prizaneseno z razkrivanjem temnih plati družinskega življenja in jim vsaj v delu ameriške javnosti ni že zdaj. Z nedavnim razkritjem zelo sporne vsebine na prenosnem računalniku, katerega last-ništva ni zanikal, je Bidnov sin Hunter spet usmeril pozornost k pretekli odvis-nosti od mamil in prostitucije, politični nasprotniki ga sumijo tudi finančnega okoriščanja z očetovimi političnimi položaji.

Javnost ve vse o avtomobilski nesreči v rani mladosti, ki je Hunterju Bidnu odvzela mater in sestrico, Joeju pa prvo ženo in hčerko, ter o smrti odraslega brata in sina Beauja zaradi tumorja na možganih. Ne glede na to, kaj se dogaja v ozadju, javnost pa tudi pri Jill Biden pričakuje eleganco in srčnost. Mnogi Američani poleg tega upajo, da bodo po morebitnem odhodu iz Bele hiše kaj več izvedeli o Melanii Trump – iz njenih ust. Nešteto je izpovedi nekdanjih prijateljev in opazovalcev vseh vrst, ali se njena resnična čustva in želje razlikujejo od javne podobe, ki si jo je ustvarila, pa lahko razkrije le sama.
