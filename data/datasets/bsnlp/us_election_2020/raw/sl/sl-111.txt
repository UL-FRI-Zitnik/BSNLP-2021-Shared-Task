sl-111
sl
2020-11-09
http://www.fromtheweb.eu
Vse o ameriških volitvah


Zbirno o ameriških volitvah: zanimivi članki in poglobljene vsebine, ki smo jih na delo.si objavili po razglasitvi novega predsednika ZDA.

Donald Trump zapušča Belo hišo. Za novega predsednika ZDA je bil po projekcijah ameriških medijev izvoljen Joe Biden. FOTO: Jim Bourg/Carlos Barria/Reuters

Konec tedna, ki je za nami, je bil v znamenju ameriških predsedniških volitev. V soboto popoldan po našem času so ameriški mediji začeli razglašati, da je po njihovih projekcijah zmagovalec volitev Joe Biden , kar je sprožilo val odzivov v ZDA in po svetu. V številnih ameriških mestih so se po medijski razglasitvi predsedniške zmage demokrata začela množična slavja, kaj vse se je dogajalo tisti dan, pa lahko preberete v spodnji novici, kjer smo spremljali dogajanje:

Republikanski predsednik Donald Trump še ne priznava demokratske zmage, a bo moral velikopotezne volilne prevare, ki jih sumi, šele dokazati. Biden pa je mnoge že prepričal o svoji bližini običajnemu ljudstvu ter je zjutraj na dan volitev na steno v svoji rojstni hiši v pensilvanskem Scrantonu zapisal: »Iz te hiše v Belo hišo z božjo milostjo.«

»Takšnega občutka skupnosti še nisem doživela!« je po razglasitvi zmage Bidna v bližini Bele hiše za Delo povedala študentka mednarodnih odnosov Sophia . Nekdanja diplomatka Ann je ob pregradi Pensilvanske avenije pred Belo hišo mahala z metlo in smetišnico. »To ni njegova hiša, to je ljudska hiša, ki je zaradi njega postala tarča posmeha,« je povedala in nakazala, da bi bilo treba Trumpa počistiti iz predsedniške rezidence.

Joe Biden je pred volitvami obiskoval dom, v katerem je odrasel. Na eno od sten je takrat zapisal: »Iz te hiše v Belo hišo z božjo milostjo.« FOTO: Angela Weiss/Afp

Veliko prahu pa je na domačem političnem prizorišču dvignilo tvitanje našega predsednika vlade Janeza Janše . Ta je, kot smo poročali prejšnji teden, pohitel s čestitko Donaldu Trumpu, ta konec tedna pa s tvitom podvomil v zmagovalca ameriških volitev. Zapisal je, da so osrednji mediji Bidna razglasili za zmagovalca, čeprav so v zveznih državah s tesnim izidom vložene pritožbe. »Čestitke z vseh strani. Vladavina prava pa to,« je dodal.

Kakšna bo posledica takšnega tvitanja v odnosih z ZDA? Prva posledica bo daljši postopek imenovanja novega veleposlanika. In to ravno v pomembnem času menjave administracije, je komentiral nekdanji veleposlanik v Washingtonu Roman Kirn . Tudi Bojan Grobovšek, nekdanji veleposlanik in zaslužni predsednik Slovenskega društva za mednarodne odnose, je ocenil, da je bilo komentiranje predsednika vlade neprimerno.


Odzivi v Sloveniji

Da je Joe Biden postal novi ameriški predsednik je odmevalo tudi v Sloveniji. Diplomat Ernest Petrič pričakuje nadaljevanje dobrih odnosov med ZDA in Slovenijo, profesor Zlatko Šabić pa je izpostavil, da so v ZDA dobile prvo žensko kot podpredsednico. Zgodovinar Luka Lisjak Gabrijelčič opozarja, da 'izpadi' slovenskega predsednika vlade gotovo niso pripomogli k dobrim začetnim odnosom z novo ameriško administracijo, politolog Bogomil Ferfila pa pravi, da Američani ne padajo na čestitke, ampak na kri in denar.

Oglasili sta se nam tudi dve Slovenki, povezani z ZDA. Astrofizičarka Maruša Bradač ni pričakovala tako tesnih volitev, pravnica Urška Velikonja pa je povedala, da je zmaga Bidna zmaga razuma in pragmatizma.

Odzivi po svetu

Kako pa je z odzivi po svetu? Številni vidni politiki so Bidnu že čestitali, med najpomembnejšimi odzivi je zagotovo odziv nemške kanclerke Angele Merkel . Ta je je v čestitki poudarila, da je »čezatlantsko prijateljstvo nenadomestljivo, če želimo premagati velike izzive trenutnega časa«. Jasno je, da so v Nemčiji novico, da je zmagovalec ameriških predsedniških volitev Biden, pozdravili z velikim olajšanjem.


Na stari celini po prihodu Joeja Bidna v Belo hiši pričakujejo odjugo in vnovično vzpostavitev konstruktivnega vzdušja z EU. Zlasti v slogu delovanja so pričakovani premiki. V bruseljskih krogih Biden velja kot zaupanja vreden, predvidljiv in multilateralizmu naklonjen politik. Drugače kot Trump, ki je spodkopaval red, kakršen je nastal pod drugi svetovni vojni, se zavzema za sodelovanje.


Zgovoren pa je molk nekaterih. V Kremlju se bodo na ameriške predsedniške volitve najbrž odzvali šele, ko bodo objavljeni uradni rezultati. »Le težko boste doživeli, da bo kdo od ruskih politikov tokrat ploskal po razglasitvi rezultatov ameriških volitev,« je izjavil predsednik dumskega odbora za mednarodne odnose Leonid Slucki . Bil je prvi ruski politik, ki se je oglasil po tem, ko so, kakor poročajo ruski novinarji, Joeju Bidenu »ameriški mediji prisodili zmago«.


So pa azijski državniki pohiteli s čestitkami Joeju Bidnu ob zmagi, v indijski vasi, kjer je bil rojen ded Kamale Harris , pa je bilo slišati pokanje petard in vzklike ponosa ob dejstvu, da je prva podpredsednica v zgodovini ameriške demokracije po rodu prav iz Tulasendrapurama v indijski državi Tamil Nadu. Kitajsko politično vodstvo pa bo s čestitkami počakalo, vsaj dokler se ne razčisti povolilno prizorišče, na katerem poskuša Trump še vedno izpodbijati legalnost Bidnove zmage.


In kaj čaka sveže izvoljenega ameriškega predsednika v najbolj nevralgični svetovni regiji? Prvi odzivi na izvolitev Joeja Bidna so bili na Bližnjem vzhodu premišljeni, docela real politični. Vloga ZDA v regiji se je namreč v zadnjih letih – tudi po zaslugi administracije Donalda Trumpa, predvsem pa zaradi ameriške energetske samopreskrbnosti ter osredotočenja na tihomorsko območje – spremenila.
