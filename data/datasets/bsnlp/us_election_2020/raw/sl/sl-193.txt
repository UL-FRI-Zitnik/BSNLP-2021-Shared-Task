sl-193
sl
2020-11-11
http://www.fromtheweb.eu
Za zdaj ne duha ne sluha o priznanju poraza

V taboru novoizvoljenega ameriškega predsednika Joeja Bidna so uvodno zavračanje priznanja republikanskega predsednika Donalda Trumpa , da je izgubil volitve, komentirali umirjeno z besedami, da pač potrebuje nekaj časa, da se sprijazni z rezultati. V torek, teden dni po tesnih volitvah, so ton že spremenili. »Odkrito povedano, mislim, da se sramoti. Edina posledica tega bo, če rečem taktno, da ne bo pomagalo k njegovi dediščini,« je dejal Biden.

Sprememba tona je očitna posledica njihove zmote. Ne Trump ne njegova ekipa nista z ničimer nakazala, da sta pripravljena priznati poraz, kot so ga na podlagi rezultatov v soboto napovedali mediji. Zunanji minister Mike Pompeo celo govori o »mirnem prenosu oblasti na drugo Trumpovo vlado«. V Michiganu so Trumpovi odvetniki v torek vložili zahtevo za preprečitev uradne potrditve rezultatov volitev v tej zvezni državi, dokler ne dobijo epiloga njihove trditve o nepravilnostih. Te se osredotočajo predvsem na Detroit in zanašajo na zaprisežene pisne izjave prič, da so videle nepravilnosti ali da so opazovalce ovirali pri nadziranju štetja glasov. Predsednik v tej zvezni državi zaostaja za skoraj 150.000 glasov. Podobne izjave v Pensilvaniji doslej niso prinesle rezultata. Uslužbenec pošte, ki je trdil, da je videl delavce na volišču spreminjati datume prispetja glasovnic po pošti, je denimo naknadno priznal, da je lagal.

Oči usmerjene v Georgio

V Georgii, kjer Trump zaostaja za 14.000 glasov, je državni sekretar zaradi tesnih izidov odredil ponovno ročno štetje vseh glasovnic. Trumpu pa so medtem pripisali zmago na Aljaski.

Ker Trump ni priznal zmage, Biden trenutno ne more do zveznega denarja za pripravo prevzema oblasti. To se bo zgodilo šele, ko ga bo v skladu z zakonom za verjetnega zmagovalca razglasila vodja Urada za splošne službe, česar pa še noče storiti. Zakon so sprejeli leta 1963, da zagotovijo »urejen prenos oblasti«, ki pa je letos pod vprašajem. Ameriški novinarski veteran Chris Wallace s Fox Newsa ocenjuje, da Trump verjetno nikoli ne bo priznal poraza, če bo ta potrjen. V resnici je težko uvideti, kako bi lahko izničil zaostanek, glede na to, da njegova ekipa ni predstavila dokazov o večjih nepravilnostih.

Trump sicer še naprej uživa podporo republikanske stranke in jo bo verjetno še nekaj časa, ne glede na to, da njegov bivši svetovalec za nacionalno varnost, zdaj pa veliki kritik John Bolton pravi, da stranka razprodaja svojo verodostojnost tem, ko »daje potuho Trumpu, medtem ko ruši ameriški volilni sistem«. Vendar je Trumpova volilna baza zelo široka, stranka pa jo bo nujno potrebovala na januarskih volitvah v Georgii, kjer se bo odločalo o senatni večini. V tej zvezni državi bo drugi krog volitev, ker tako določajo pravila, ker v prvem nihče ni dobil večine, v igri pa sta kar oba njena senatna sedeža. Če bi republikanci oba izgubili, bi imeli večino v senatu demokrati, če dobijo tudi Belo hišo. Tam se torej obeta velika volilna bitka, v kateri bo glede na tesne izide predsedniških volitev pomemben vsak glas, četudi gre za zadnja desetletja republikancem naklonjeno zvezno državo. ba
