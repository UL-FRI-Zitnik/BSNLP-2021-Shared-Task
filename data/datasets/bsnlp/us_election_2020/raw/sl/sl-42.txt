sl-42
sl
2020-12-07
http://www.fromtheweb.eu
Biden kot prvi demokrat v 28 letih dobil Georgio in ima sedaj 306 elektorskih glasov

Izvoljeni predsednik Joe Biden na desni in podpredsednica Kamala Harris na levi. (Foto: AP)

Trumpovi podporniki še naprej verjamejo trditvam predsednika ZDA, da je prihajalo med volitvami do kršitev, čeprav dokazov za to ni. (Foto: Reuters)

Bidnova zmaga v zvezni državi Georgia mu je prinesla šestnajst elektorskih glasov, kar pomeni, da jih je skupno zbral 306. S tem je izenačil število elektorskih glasov, ki jih je Trump prejel ob zmagi leta 2016. Republikanski kandidat je sicer osvojil Severno Karolino in pridobil petnajst elektorskih glasov. Končni volilni rezultat je tako 306 elektorskih glasov za Bidna in demokrate ter 232 glasov za Trumpa in republikance.

Biden je z današnjo zmago postal prvi demokrat v zadnjih 28 letih, ki mu je uspelo zvezno državo Georgia obarvati v modro. Ta sicer slovi po pripadnosti republikancem in tudi letos je najprej kazalo, da bo v njej slavil Trump. Zadnji demokrat, ki je v tej državi slavil, je bil Bill Clinton leta 1992. Bidnu je tako letos uspelo preobrniti kar pet zveznih držav, v katerih je pred štirimi leti slavil Trump. Ob zvezni državi Georgia so na seznamu še Arizona, Michigan, Pensilvanija in Wisconsin. Trumpu po drugi strani na letošnjih volitvah ni uspelo preobrniti niti ene zvezne države.

Trump še ni priznal poraza

Donald Trump se je danes prvič po porazu pojavil pred sedmo silo in imel približno 15 minut dolg govor. V njem pa še vedno ni priznal poraza na volitvah in ni čestital protikandidatu Bidnu za osvojeno večino elektorskih glasov. Trump je v svojem govoru raje govoril o razvoju cepiva za Covid-19, ki so ga razvili v ZDA. Svoje delo v vlogi predsednika države pa je hvalil tudi s tem, da so v njegovem mandatu povečali število delovnih mest.

Letošnje volitve najbolj varne v ameriški zgodovini

Nobenih dokazov ni o volilnih prevarah ali o tem, da bi bile glasovnice izgubljene ali spremenjene, sta v četrtek zatrdili ameriški organizaciji, ki skrbita za varnost volitev. Da je prišlo na volitvah 3. novembra do prevar, trdi predsednik ZDA Donald Trump, ki izida volitev še vedno ne priznava. »Nobenega dokaza ni, da bi bili glasovi izbrisani ali izgubljeni ali da bi bile volitve kakorkoli kompromitirane. Zavedamo se, da obstajajo številne neutemeljene trditve in napačne informacije, ampak lahko zagotovimo, da imate lahko polno zaupanje v varnost in poštenost volitev,« sta sporočila Izvršni odbor sveta za vladno usklajevanje volilne infrastrukture (GCC) in Svet za sektorsko usklajevanje volilne infrastrukture (SCC) ter dodala, da so bile tokratne volitve najbolj varne v ameriški zgodovini.
