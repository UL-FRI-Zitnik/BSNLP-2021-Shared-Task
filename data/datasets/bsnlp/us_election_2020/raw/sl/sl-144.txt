sl-144
sl
2020-11-12
http://www.fromtheweb.eu
Biden na State Departmentu nima dostopa do čestitk tujih voditeljev, razlog pa ...

Novoizvoljeni ameriški predsednik Joe Biden na State Departmentu nima dostopa do vrste čestitk tujih voditeljev ob izvolitvi, saj mu administracija ameriškega predsednika Donalda Trumpa, ki poraza na volitvah ne prizna, ne dovoli dostopa do virov zunanjega ministrstva, poroča ameriška televizija CNN.

CNN, ki kot vir navaja obveščene vire v State Departmentu, pojasnjuje, da zunanje ministrstvo tradicionalno nudi podporo za vse komunikacije novoizvoljenega predsednika. Zato so številne države minuli konec tedna ministrstvu začele pošiljati čestitke Bidnu. Ker pa Biden nima dostopa do virov ministrstva, jih ni prejel.

Bidnova ekipa je sicer v stikih s tujimi vladami tudi brez sodelovanja zunanjega ministrstva, tako da je imel Biden te dni že vrsto telefonskih pogovorov s tujimi voditelji, med drugim z nemško kanclerko Angelo Merkel in kanadskim premierjem Justinom Trudeaujem . Potekali pa so brez logistične podpore in prevoda, ki ga zagotavlja State Department.

Več virov je pojasnilo, da gre za pogovore, ki niso zelo občutljivi in da celo med gladko tranzicijo ne potekajo po varnih telekomunikacijskih povezavah. Predsednik Barack Obama je tako pogosto tovrstne pogovore opravil kar s svojega mobilnega telefona, so pa vsi šli preko centra na State Departmentu, kar pomeni, da obstajajo vladna evidenca o njih.

Biden ni vabljen na dnevne brifinge obveščevalcev za predsednika

Ameriški državni sekretar Mike Pompeo je v torek zavrnil priznanje Bidnove zmage z besedami, da je State Department pripravljen na gladko tranzicijo v drugo vlado pod vodstvom Trumpa.

Biden tudi ni vabljen na dnevne brifinge obveščevalcev za predsednika, kar po navedbah CNN vzbuja skrbi, da se bo pred zaprisego 20. januarja 2021 moral hitro seznaniti z zadevami.

CNN je v prispevku na svoji spletni strani še dodal, da so za komentar prosili State Department in Bidnovo ekipo za tranzicijo. Odgovorov še niso dobili.
