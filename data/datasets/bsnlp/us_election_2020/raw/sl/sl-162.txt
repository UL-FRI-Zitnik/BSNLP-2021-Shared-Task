sl-162
sl
2020-10-21
http://www.fromtheweb.eu
Dva tedna pred volitvami vse kaže na zmago demokratskega kandidata, a lahko se ponovi tudi leto 2016

Na ameriških splošnih volitvah, ki bodo 3. novembra, je doslej predčasno ali po pošti glas oddalo že več kot 30 milijonov volivcev, kar je zgodovinski rekord. Tako kot leta 2016 tudi letos zaenkrat vse kaže na zmago demokratskega predsedniškega kandidata. A pred štirimi leti je potem na koncu zmagal republikanec.

Demokratski predsedniški kandidat Joe Biden na nacionalni ravni udobno vodi pred republikanskim predsednikom Donaldom Trumpom , v povprečju za deset odstotnih točk, vendar pa so ankete v nekaterih ključnih državah, ki bodo zaradi elektorskega sistema odločale o zmagovalcu, veliko bolj tesne.

Nobenega dvoma ni, da Trumpova kampanja ni tam, kjer bi morala biti po štirih letih vladanja, ki ga Trump razglaša za najbolj uspešno v vsej zgodovini države. A pri demokratih nihče ne odpira šampanjca, ker je spomin na leto 2016 še vedno boleč.

Tudi takrat so nacionalne ankete kazale na udobno prednost demokratke Hillary Clinton, čeprav nekoliko manjšo, kot jo ima sedaj Biden. V povprečju anket šestih ključnih držav konservativne spletne strani RealClear Politics pa ima Trump za Bidnom trenutno nekoliko manjši zaostanek, kot ga je imel leta 2016 za Clintonovo.

A analitiki opozarjajo na pomemben dejavnik tako imenovanega oktobrskega presenečenja, ki je stalnica ameriških volitev. Na dan pride nekaj, kar pretrese potek tekme, in Trump si zaradi zaostanka v anketah prizadeva, da bi bilo to letos služenje denarja sina demokratskega predsedniškega kandidata Hunterja Bidna v Ukrajini.

Leta 2016 je bilo po trdnem prepričanju Clintonove in mnenju številnih analitikov “oktobrsko presenečenje”, ki jo je stalo volitev, ponovno odprtje preiskave njene elektronske pošte. Nekdanji direktor FBI James Comey je preiskavo ponovno odprl 28. oktobra 2016, slab teden pred volitvami, nakar je prednost Clintonove v nacionalnih anketah in anketah ključnih držav začela hitro kopneti.

Biden ni v vodstvu le v anketah, ampak ima tudi veliko več denarja za politične oglase po državah kot Trump, čigar finančna prednost zaradi številnih bogatih donatorjev in dejstva, da je kampanjo in zbiranje denarja začel praktično takoj po prisegi na položaj januarja 2017, je neverjetno hitro skopnela. Biden je bil v začetku leta praktično revež brez denarja, zdaj pa lahko za vsak Trumpov oglas plača povprečno tri svoje.

Finančna stiska se je potrdila v nedeljo, ko je Trump skočil na prireditev za zbiranje denarja v Kalifornijo, kjer sicer nima nobene možnosti za zmago, namesto da bi se posvetil ključnim trem državam – Pensilvaniji, Wisconsinu in Michiganu, ki jih je leta 2016 presenetljivo in zelo tesno iztrgal iz rok demokratov. Voda mu teče v grlo tudi v doslej republikanski Arizoni.

Biden celo rahlo vodi v še bolj republikanski Georgii, pa tudi v Iowi in Severni Karolini. Ankete so praktično izenačene v Ohiu in na Floridi, kjer je Trump leta 2016 slavil, in celo v republikanski zakladnici elektorskih glasov, brez katere Trump ne more zmagati, Teksasu so ankete presenetljivo tesne.

Aktualni predsednik po drugi strani v anketah ne ogroža Bidnove zmage v nobeni od držav, ki jih je leta 2016 osvojila Clintonova.

Od 30 milijonov udeležencev predčasnih volitev je bila velika večina demokratov. V 16 državah, ki poročajo o strankarski opredelitvi predčasnih volivcev, je doslej volilo več kot šest milijonov demokratov, skoraj tri milijone republikancev in več kot dva milijona neodvisnih. Zagretost za volitve je za zdaj očitno bolj na strani demokratov, ki sicer niso toliko navdušeni nad Bidnom, kot si želijo zagotoviti konec Trumpove vladavine.

Trump ima v anketah največji deficit pri volivkah. Bidna podpira skoraj dvakrat več žensk, kot jih je pred volitvami leta 2016 podpiralo Clintonovo.

Temu je zaradi odnosa do pandemije koronavirusa, ki ga je bolj kot skrb za zdravje Američanov zaznamovala skrb za zdravje gospodarstva in s tem njegovih možnosti za ponovno izvolitev, Trump dodal še izgubo vse prednosti, ki jo je imel pred štirimi leti pri starejših volivcih.

Trump v anketah pri vprašanju gospodarstva ohranja rahlo prednost pred Bidnom, vendar zaostaja pri praktično vseh drugih vprašanjih na čelu s tem, komu ljudje bolj zaupajo vodenje boja proti pandemiji koronavirusa.

Trump ima odločno podporo okrog 35 odstotkov republikanskih volivcev, ki ga obožujejo. Zanje enostavno ne more narediti nobene napake. Nad 40-odstotno podporo v anketah ga držijo še volivci, ki jih je strah, da bodo demokrati uničili gospodarstvo.

Več kot polovica Američanov Trumpa ne mara in za demokrate je ključno vprašanje, ali bodo te volivce uspeli prepričati v udeležbo na volitvah. Trump se tega zaveda in počne, kar more, da zagotovi udeležbo svoje volilne baze in hkrati omeji udeležbo vseh ostalih. To počne tudi s širjenjem dezinformacij, da so volitve po pošti prevara, in namigovanjem, da lahko izgubi le s prevaro, nakar takšnega izida volitev ne bo priznal.
