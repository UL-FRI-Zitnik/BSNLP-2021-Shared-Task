sl-165
sl
2020-10-13
http://www.fromtheweb.eu
Učiteljica, ki ne bo "trofeja na polici"

Devetinšestdesetletna profesorica je med moževim delovanjem v Beli hiši še naprej poučevala.

Washington – Demokratski predsedniški kandidat Joe Biden je bil med prvim valom epidemije covida-19 med domačimi štirimi stenami, tik pred volitvami pa veliko pogosteje nastopi v javnosti. Z njim je ponavadi tudi žena Jill , ki ji ob Bidnovi morebitni zmagi že zaradi moževe visoke starosti pripisujejo pomembno vlogo v prihodnji demokratski administraciji. Zagovorniki 69-letne nekdanje druge dame so poudarili, da ni Melania Trump . Vsaj novinarka Vanessa Friedman , ki piše za New York Times, je avgusta pisala, da se morebitna prihodnja demokratska prva dama ne bo skrivala za modo ter navešala z glamurjem in imeni evropskih kreatorjev. »Ne bo trofeja na polici.«

To je morda krivično do republikanske prve dame slovenskega rodu , ki se med drugim zavzema za otroke in odvisnike, New York Timesa ni motil niti izjemen in drzen smisel za modo prejšnje demokratske prve dame Michelle Obama . V sodobnih ZDA se tudi to sodi po strankarski liniji, po dosedanjih izkušnjah pa je vendarle mogoče domnevati, da bo Jill Biden v primeru zmage njenega moža v Belo hišo poleg strasti do učiteljskega poklica prinesla bolj preprosto eleganco.

Žena 47. ameriškega podpredsednika je že v času administracije Baracka Obame imela drugačen slog od predhodnic. Profesorica angleščine, ki je učila tudi mlade s čustvenimi motnjami, je ostala zaposlena, potem ko je leta 2004 celo nasprotovala moževi predsedniški kandidaturi. Po poročanju je po ponovni zmagi republikanca Georgea W. Busha to obžalovala, kljub bojevanju Bidnovega sina Beauja v iraški vojni je tej ostro nasprotovala. Zato se je čez štiri leta strinjala z moževim vstopom v podpredsedniško predvolilno kampanjo.

Odganjala je protestnike

V odraslosti za tumorjem umrli Beau Biden je bil sin prve žene sedanjega predsedniškega kandidata Neilie , ki je s hčerkico umrla v prometni nesreči. Jill in Joe Biden sta se, kot pravita, več let pozneje srečala na slepem zmenku, po poroki leta 1977 pa je Beauju in njegovemu bratu Hunterju nadomestila mamo. Njen prvi mož Bill Stevenson nasprotuje takšnim izjavam, Jill in Joe Biden sta se po njegovem prepričanju začela dobivati že veliko prej in sta ga prevarala. Vsekakor pa sta v petem desetletju skupnega življenja, v katerem se je rodila tudi hči Ashley .

»Dr. B«, kot jo poznajo sodelavci, vodi prizadevanja za izobraževanje žensk o raku na dojki, proti nasilju do žensk in se je z Michelle Obama zavzemala za vojaške družine. Napisala je celo otroško knjigo o njih ter junija o možu, v kateri je predstavila njegovo mladostno spopadanje z jecljanjem ter s tem povezanim nasiljem drugih otrok do njega. V preteklih predvolilnih kampanjah je v prostem času ocenjevala domače naloge, v tokratni predsedniški kampanji pa je od moža odganjala protestnike in ga sredi zdravstvene krize umikala na varno razdaljo. Zagovarjala ga je pred očitki več žensk o neprimernem približevanju ter njegovega sina Hunterja pred obtožbami, da se je okoristil v Ukrajini in drugje.

Mnogi pričakujejo, da bo v morebitni Bidnovi administraciji igrala še pomembnejšo vlogo, čeprav je vsaj v začetku predsedniške kampanje in epidemije nakazala željo po nadaljevanju poučevanja. A se 77-letnemu demokratskemu predsedniškemu kandidatu poznajo leta, sama pa vroče zagovarja spremembe izobraževalne politike.
