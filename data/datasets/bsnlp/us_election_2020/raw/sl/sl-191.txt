sl-191
sl
2020-11-09
http://www.fromtheweb.eu
Trump odslovil obrambnega ministra Esperja

Na spisku za odstrel tik pred koncem mandata naj bi bilo še več visokih uradnikov administracije, medtem pa demokrat Joe Biden trka na vrata Bele hiše

Predsednik Trump z odpuščenim obrambnim ministrom Esperjem.

Washington – Še vedno predsednik ZDA Donald Trump je v odpustil obrambnega ministra Marka Esperja . V ameriški prestolnici pričakujejo še več odpuščanj tik pred koncem republikanskega predsedniškega mandata in na odstrelu vidijo direktorja zveznega preiskovalnega urada Christopherja Wraya ter direktorico obveščevalne agencije Cia Gino Haspel .

Obrambni minister Esper mora oditi zaradi številnih majhnih in večjih uporov proti Donaldu Trumpu, med drugim je zavrnil posredovanje aktivne vojske med nemiri po smrti temnopoltega Georgea Floyda med policijsko aretacijo v Minneapolisu ter odkrito pokazal nezadovoljstvo s predsednikovim pohodom proti cerkvi Sv. Janeza z Biblijo v roki med nemiri v bližini Bele hiše. Vsaj do dvajsetega januarja ga bo zamenjal direktor centra za boj proti terorizmu Christopher C. Miller .

Direktor FBI-ja Christopher Wray med prisego.

Esper se je zavzemal tudi za preikovanje ameriških vojaških oporišč, imenovanih po generalih in drugih voditeljih sužnjelastniške konfederacije, Trump pa je v odgovor Pentagon obtoževal hlepenja po vojnah, v katerih bi lahko preizkušali nova orožja. Voditelja FBI-ja in Cie Wray in Haspelova pa naj bi bila pred odpustitvijo zaradi zaviranja preiskav proti Trumpovemu demokratskemu nasprotniku Joeju Bidnu in njegovemu sinu Hunterju zaradi poslovnih povezav v Ukrajini in drugod.

Wray je v senatnem odboru za državno varnost minuli mesec pričal tudi, da ne vidi dokazov velikopoteznih volilni prevar, o katerih je že pred tretjim novembrom govoril republikanski predsednik in toliko bolj še po končanju volitev. Medtem ko Trumpovi odvetniki zbirajo dokaze, pa se po medijskih projekcijah novoizvoljeni demokratski predsednik Joe Biden že pripravlja na vladanje. V ponedeljek je predstavil svojo ekipo za boj proti pandemiji covida 19 ter Američane pozval k nošnji zaščitnih mask kljub naznanilom uspešnih testiranj cepiva newyorškega Pfizerja in nemškega BioNTecha.
