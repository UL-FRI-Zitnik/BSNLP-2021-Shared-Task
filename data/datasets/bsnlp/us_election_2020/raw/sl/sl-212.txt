sl-212
sl
2020-11-02
http://www.fromtheweb.eu
Melania in Donald pripravljata še eno presenečenje?

Strokovnjaki opozarjajo: ZDA grozi nepoznana nevarnost.

Vse bolj kaže, da Američane čaka podobna volilna drama kot leta 2000, ko je bil George Bush ml. šele dober mesec dni po volitvah razglašen za zmagovalca zaradi tesnega izida na Floridi, ko se se v volitve vpletla celo sodišča zaradi zahtev po ponovnem štetju glasov. Tokrat aktualni predsednik Donald Trump napoveduje, da bo vpletel svoje odvetnike, ker naj bi glasovanje po pošti omogočalo volilne prevare.

Rekordnih 92,2 milijona Američanov je letos predčasno oddali svoj glas, kar 60 milijonov volivcev je glasovalo po pošti. V nekaterih zveznih državah bodo potrebovali več dni ali celo tednov, da bodo prešteli vse glasove, kar bi lahko pomenilo, da zmagovalec volitev ne bo znan, kot je to ponavadi, v nekaj urah po zaprtju volišč v torek zvečer po ameriškem času. Nekatere države namreč glasove po pošti ne začnejo preštevati pred volilnim torkom. »Mislim, da ni pošteno, da je treba čakati tako dolgo po volitvah,« je Trump povedal novinarjem pred zborovanjem v Severni Karolini. »Na volilni večer, takoj ko bo glasovanje zaključeno, bomo vključili naše odvetnike,« je še dodal Trump.

Ankete so v tednih pred volitvami kazale, da Trumpov demokratski tekmec Joe Biden premočno vodi, bolj ko se bliža volilni dan, več je anket, ki kažejo, da bi enemu najbolj kontroverznih predsednikov ZDA lahko ponovno uspelo presenečenje, če večje kot tisto pred štirimi leti, ko mu je morala nekdanja prva dama Hillary Clinton priznati premoč, čeprav je večina anket kazala, da se bo vrnila v Belo hišo, tokrat kot predsednica.

Tesno v nekaterih ključnih državah

V ključnih državah je letos bitka tesna, in ker zmagovalec, pa naj bo še tako tesen, odnese vse elektorske glasove, ni izključeno, da bo Trump dosegel magično številko 270; najmanj toliko elektorskih glasov mora namreč zbrati kandidat, ki želi postati »voditelj svobodnega sveta«.

Po anketah Reutersa in Ipsosa, narejenih med 27. in 29. oktobrom, Biden vodi z 51 odstotki proti 43 odstotkom. Tekma je negotova na Floridi, Severni Karolini in Arizoni, medtem ko Trump v Pensilvaniji zaostaja sedem, v Michiganu in Wisconsinu pa deset odstotnih točk. Pred štirimi leti je postal predsednik zaradi zmage v Pensilvaniji, Wisconsinu in Michiganu, ki so bile desetletja demokratske.

V Iowi, ključni t. i. neodločeni državi, ima po anketi Des Moines Register Trump sedem odstotnih točk prednosti (septembra sta bila po tej anketi kandidata izenačena). Ista anketa je bila ena redkih, ki je leta 2016 napovedovala morebitno zmago Trumpu; tudi tedaj mu je napovedovala zmago s sedmimi odstotnimi točkami prednosti, na volilni dan pa je pred Clintonovo zbral za 9,6 odstotnih točk več glasov. Če bo Trumpu podobno kot se mu napoveduje v Iowi uspelo še v nekaterih drugih odločujočih zveznih državah, potem mu lahko uspe.

Trumpova pot do ponovne izvolitve je odvisna od tega, ali bo ohranil in še nadgradil volilno bazo, ki ga je pred štirimi leti izvolila v Belo hišo. V dneh pred volitvami se je zato osredotočil na peščico držav, kjer je njegov zaostanek za Bidenom majhen. V zadnjih nekaj dneh mu je na pomoč priskočila tudi prva dama ZDA Melania Trump , ki je bila doslej bolj v ozadju volilne kampanji, v svojih nastopih pa je bila ostra tako do Bidena kot do levo usmerjenih medijev.

Opozorilo, kakršnega še ni bilo

Letošnje volitve bodo, kot kaže, imele najvišjo volilno udeležbo po letu 1908, izid pa bo, kot kaže, negotov. Američane pa skrbi še nekaj; strokovnjaki iz transnacionalne nevladne organizacije International Crisis Group (ICG) so objavili opozorilo, da močno razdeljenim ZDA grozi nepoznana nevarnost. V poročilu pišejo, da so se Američani znašli v situaciji, ko bi aktualni predsednik lahko zavrnil rezultat volitev, to pa bi lahko privedlo do oboroženega nasilja zaradi širjenja laži in sovražnega govora na spletu, rasnih napetosti in oboroženih skupin državljanov. Za to so okrivili Trumpa, češ da »njegova strupena retorika in pripravljenost, da gre v konflikt zavoljo osebnih koristi, nimajo presedana v moderni ameriški zgodovini«.
