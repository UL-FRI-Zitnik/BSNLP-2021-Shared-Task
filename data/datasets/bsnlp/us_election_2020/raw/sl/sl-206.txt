sl-206
sl
2020-11-04
http://www.fromtheweb.eu
V senatu tudi nekdanji astronavt

Mark Kelly je kandidiral v Arizoni s podporo demokratov. Stavil je na neodvisnost, znanost in dostopnost zdravstva, ki je v tem času še kako pomembno.

V tradicionalno konzervativni Arizoni sta se za sedež v senatu spopadla nekdanji astronavt in mornariški poveljnik in pilot Mark Kelly z demokratsko podporo in nekdanja vojaška pilotka, republikanka Martha McSally , tesna podpornica Donalda Trumpa .

V eni najdražjih kampanj v ZDA je zmagal Kelly, s čimer se je v senatu pomembno nagnil jezik na tehtnici v prid demokratom. McSallyjeva je tekmo v Arizoni izgubila že drugič zapored, je pa zasedla sedež v senatu po smrti republikanskega senatorja Johna McCaina leta 2018.

»To ni bilo običajno leto, zato današnji večer ni čas slavja, ampak čas, da začnemo delati,« je ob razglasitvi rezultatov povedal Kelly svojim podpornikom. Podatki kažejo, da je dobil večino glasov v obeh večjih mestnih okrožjih Maricopa in Pima, podeželje je bilo bolj naklonjeno ženski kandidatki.

Kelly je napovedal, da bo deloval v dobrobit celotne zvezne države, kot je to počel pokojni arizonski senator John McCain, ki pa je glasoval tudi proti volji njegove stranke. »Odprava se ne konča, ko je preštet zadnji glas. Tu se šele začne. Zdaj se začne delo,« je dejal Kelly.

Kelly, ki se je prvič potegoval za sedež, je gradil na temeljih neodvisnosti, odločitev na podlagi znanstvenih dognanj, dostopnosti zdravstva in tudi nadzoru nad orožjem. Je namreč soprog nekdanje ameriške političarke Gabrielle Giffords , ki jo je januarja 2011 ustrelil oboroženi moški med njenim srečanjem s podporniki ob lokalnem supermarketu v Tucsonu. V napadu je takrat umrlo šest ljudi.

Mark Kelly je bil tudi kontrolni subjekt Nasine raziskave, kako posamezni dejavniki vplivajo na človeško telo in duševnost . Je namreč brat dvojček astronavta Scotta Kellyja , ki je na ISS marca 2015 do marca 2016 nepretrgoma živel 340 dni. Dolgotrajno bivanje v vesolju močno vpliva na človeka in izkazalo se je, da se je Scott gensko gledano iz vesolja vrnil nekoliko drugačen in so se njuni geni nekoliko razlikovali. Mark Kelly je skupno v vesolju preživel 54 dni, sodeloval je v štirih odpravah ameriških raketoplanov.

Kandidaturo je napovedal februarja 2019 , dobil podporo demokratov, dodatno pa jo je s svojimi pogledi iskal med neodločenimi volivci, pripadniki manjšin in razočaranimi republikanci. Vseskozi je vztrajal, da bo glasoval po svoji vesti in ne kot narekuje demokratska stranka. Nasprotnica je vseskozi napadala njegovo sredinsko držo, njegovo poslovanje, med drugim tudi s Kitajsko, pa tudi njegov protiorožarski aktivizem.

Martha McSally je v zadnjih poskusih obrnitve javnega mnenja volivcem dopovedovala, da jim bo Kelly odvzel njihovo pravico do orožja. Nekdanji astronavt namreč poziva k strožjemu pregledu ozadja oseb, ki želijo pridobiti orožje.

Kelly je na drugi strani opozarjal, ali je tesna vez McSallyjeve s Trumpom dejansko dobro za zvezno državo, na njeno dolgoletno nasprotovanje cenejšemu zdravstvu in na njen in Trumpov odziv na pandemijo covida-19 ter gospodarske posledice, ki jih nosi pandemija.

McSallyjeva ima sicer prav tako močno zgodbo: bila je prva ženska, ki je v spopadu pilotirala ameriško vojaško letalo, Bushevo administracijo je tožila, ker je morala med služenjem v Savski Arabiji nositi tradicionalno muslimansko obleko, lani pa je spregovorila o travmatični izkušnji, ko jo je nadrejeni posilil. Čeprav je velika podpornica Trumpa, New York Times navaja, da odnos ni bil vedno vzajemen, saj jo je Trump tudi zaničevalno obravnaval na dogodkih v kampanji in celo menil, da mu lahko njena kandidatura škodi.

Kot je za spletno stran Arizona Central povedala 22-letna Crystal Mercado je bila odločitev za Kellyja lahka, saj njegova protikandidatka ni naredila dovolj, da bi preprečila ločevanje otrok na meji z Mehiko, in da je delala premalo glede varovanja okolja. Na drugi strani pa je 85-letni Jim Rhodes povedal, da je glasoval za republikansko kandidatko, saj želi, da bi še naprej veljal njihov strogI nadzor meje. Pri demokratih se boji, da bodo povišali davke, je še dodal.
