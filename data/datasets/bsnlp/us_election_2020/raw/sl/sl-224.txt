sl-224
sl
2020-11-30
http://www.fromtheweb.eu
Trump v prvem intervjuju po volitvah vztraja, da je zmagal, kritizira tudi republikance in FBI

Donald Trump vztraja, da bo nadaljeval s tožbami

Ameriški predsednik Donald Trump je v prvem intervjuju po porazu na predsedniških volitvah na televiziji Fox vztrajal, da so bile volitve velika prevara. Pri tem je napadel tudi republikanske državne uradnike in politike ter kritiziral FBI in sodišča, obenem pa izražal pričakovanje, da mu bodo prav ti pomagali.

Donald Trump je jezen na televizijo Fox News, ki je demokrata Joeja Bidna po volitvah med prvimi razglasila za zmagovalca v republikanski Arizoni. Kljub temu si je za prvi intervju po volitvah izbral naklonjeno voditeljico te televizije Mario Bartiromo .

Trump je v 45-minutnem monologu o volilnih prevarah trdil, da je v resnici zmagal na volitvah. Drugi gost v oddaji, nekdanji posebni tožilec Ken Star, je imel na koncu le dve minuti, da je podprl Trumpove trditve, a brez dokazov.

"To je ostudno. Ne moremo dovoliti, da se ameriške volitve tako pokvarijo. Ne moremo," je dejal Trump in pribil, da je zlahka zmagal na volitvah. Bartiromovo je pohvalil, da je pogumna, ker poroča o volilnih prevarah, voditeljica pa mu je pritrdila, da "mediji" tega ne delajo. "Mediji so Bidna 7. novembra razglasili za zmagovalca in s tem ustvarili zgodbo, da je volitev konec," je dejala.

Trump je v intervjuju ostro napadel guvernerja Georgie Briana Kempa , ki mu je leta 2018 pomagal do izvolitve. Trump je Kempa po volitvah poklical in ga prosil, naj ukrepa, da Biden ne bo zmagal v Georgii, na kar se je republikanski guverner odzval z ogorčenjem. "Sram me je, da sem ga podprl. Kemp ni podvomil v volilni izid v Georgii," je dejal Trump o guvernerju države, kjer je Biden premagal Trumpa za okrog 12.000 glasov.

Še naprej bo vlagal tožbe

Vztrajal je, da bo nadaljeval s tožbami, čeprav je doslej na sodiščih doživljal same poraze in izrazil mnenje, da je težko priti do vrhovnega sodišča. Trump še vedno upa, da mu bo vrhovno sodišče ZDA v nasprotju z voljo volivcev prisodilo volilno zmago. Ameriški pravni strokovnjaki razen ekipe, ki je pripravljena vlagati tožbe za Trumpa trdijo, da sodišče nima več o čem odločati.

Nato se je pritožil, da pravosodno ministrstvo ZDA in FBI ne ukrepata proti volilnim prevaram. "Kje so? Ne vidim ničesar," je bil kritičen. "Kje so glede nekdanjega direktorja FBI Jamesa Comeyja in drugih ljudi, ki so lagali kongresu, izdajali zaupne informacije, vohunili za našo kampanjo," je še dejal Trump z mislimi na leto 2016, ko je na volitvah premagal Hillary Clinton .

Znova je omenil tudi volilne stroje podjetja Dominion, ki naj bi njegove glasove avtomatično prištevali Bidnu. Ena od Trumpovih odvetnic je pred dnevi zatrdila, da sta pri tej zaroti sodelovali tudi Kuba in Venezuela s predsednikom Hugom Chavezom . Ta je sicer umrl leta 2013.

"Zadnja poplava absurdnosti je zelo zaskrbljujoča ne le za nas ampak za vse predane lokalne in državne partnerje ter celoten volilni sistem. Dominion je nestrankarsko ameriško podjetje, ki nima zvez z Venezuelo ali Kubo. Preštevanje glasov izvajajo uradniki okrožij in držav, ne pa Dominion ali kakšno drugo tehnološko podjetje," je v odgovoru na zadnjo v vrsti teorij zarote Trumpovih podpornikov odgovorilo podjetje Dominion.
