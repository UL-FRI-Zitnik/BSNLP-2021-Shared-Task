sl-159
sl
2020-11-10
http://www.fromtheweb.eu
Bo Trump po volitvah izgubil še ženo? Volilne rezultate je pokomentirala tudi njegova bivša

Prah po ameriških volitvah se še kar ni polegel, nekateri mediji pa ugibajo, kako bo slovo od predsedniškega mandata vplivalo na Trumpov zakon.

Potem ko je Donald Trump izgubil na volitvah, mnogi ugibajo, kaj bo naredil zdaj in kaj bo naredila njegova žena Melania. Nekateri tuji mediji so šli celo tako daleč, da se sprašujejo, ali bo po volitvah izgubil še ženo. Leta 2016 smo brali, da naj bi Melania ob njegovi volilni zmagi zajokala in se nato še debelih pet mesecev ni želela preseliti iz New Yorka v Washington. S sinom Barronom je v New Yorku želela ostati tako dolgo, da bi ta tam zaključil s šolskim letom, govorilo pa se je, da naj bi svojo selitev v Belo hišo izpogajala s tem, da naj bi Barron dobil enak delež nasledstva kot ostali Trumpovi otroci. Ta medijska ugibanja je nedavno potrdila njena nekdanja prijateljica in sodelavka Stephanie Wolkoff , tista, ki je medijem izklepetala, da Trumpova že vrsto let spita v ločenih spalnicah.

Upa, da bo prej ali slej vendarle spet vzpostavil stik z realnostjo

Rezultate ameriških predsedniških volitev je pokomentirala tudi Trumpova nekdanja žena Ivana, ki je izrazila željo, da naj se cirkus čim prej zaključi, čeprav sumi, da njen bivši mož ne bo odnehal tako zlahka. "Je zelo slab poraženec. Ne mara porazov in se še naprej bori in bori," je Ivana dejala za revijo People. Upa, da bo prej ali slej vendarle spet vzpostavil stik z realnostjo in odnehal. "On se mora umakniti in priznati, da je izgubil. Želim si, da bi se to prej ali slej nekako zaključilo," dodaja Ivana in razkriva, da Eric, Donald mlajši in Ivanka, njeni otroci, že komaj čakajo, da zapustijo Belo hišo.

Njegova nekdanja sodelavka Omarosa Manigault Newman pa trdi, da naj bi njun 15 let trajajoči zakon bil zelo razmajan. "Ona odšteva vsako minuto do njegovega odhoda iz predsedniške pisarne in do ločitve. Če bi ga osramotila in ločitev zahtevala sredi mandata, bi Trump zagotovo našel način, kako jo kaznovati," je dejala.

Kljub hladnim odnosom pa 50-letna Melania v redkih intervjujih zatrjuje, da je njen odnos s 24 let starejšim možem v redu, on je celo izjavil, da se nikoli ne prepirata. Trumpova druga žena Marla Maples je podpisala predporočno pogodbo, po kateri ni smela dajati negativnih intervjujev o Trumpu, prav tako ji pogodba prepoveduje pisanje avtobiografije. Poznavalci sklepajo, da je podoben dogovor najbrž podpisala tudi Melania.
