sl-108
sl
2020-11-07
http://www.fromtheweb.eu
Pahor ne želi komentirati Janševih tvitov

Janez Janša in Borut Pahor. (Foto: Bojan Velikonja)

»Predsednik Republike Slovenije Borut Pahor se o notranji politiki ZDA ne izreka, izvolitev predsednika je stvar ameriškega ljudstva. Predsednik Pahor bo novoizvoljenemu predsedniku čestital po uradni razglasitvi rezultatov,« so za STA sporočili iz predsednikovega urada.

Enak je bil odgovor na vprašanja, ali predsednik stališča premierja ocenjuje kot stališče države ali kot osebna stališča posameznika Janeza Janše. V Pahorjevem uradu se tudi niso opredelili do vprašanj, kako bi tviti premierja lahko vplivali na odnose med Slovenijo in ZDA, ter odgovorili na vprašanje, kako sicer ocenjujejo odnose z ZDA.

MZZ brez komentarja

Podobno skopi s pojasnili so bili na zunanjem ministrstvu. Na prošnjo po pojasnilih, ali so tviti premierja Janeza Janše uradno stališče države ali Janševo osebno mnenje, se niso odzvali. Na več vprašanj - tudi glede tega, ali je bilo premierjevo stališče usklajeno z državnim zborom ali predsednikom republike, je govorec MZZ Aleksander Geržina po več kot dnevu za STA odgovoril le, da »MZZ ne komentira notranjepolitičnih reakcij na volitve v ZDA«.

Zatrdil je še, da je Sloveniji »v interesu močno transatlantsko partnerstvo še naprej, ker je ključno za Evropo samo in za ZDA«. Prav tako so Sloveniji v interesu nadaljnji dobri dvostranski odnosi z ZDA, je še sporočil.

Čestital mu je že v sredo

Premier Janša je za precej začudenja predvsem v mednarodni javnosti v sredo poskrbel s tvitom , da je že jasno, da so Američani še za štiri leta izvolili predsednika Trumpa. »Več ko bo zavlačevanja in zanikanja dejstev s strani osrednjih medijev, večji bo triumf za predsednika,« je zapisal, republikancem pa čestital za dobre rezultate volitev po vseh ZDA.

Janša je to sporočil kakšno uro po tistem, ko je Trump razglasil zmago na volitvah, pa čeprav je bilo takrat treba prešteti še več kot 30 milijonov glasov, volitve pa zaradi tesnega rezultata v petih zveznih državah in štetja glasovnic, ki so bile oddane po pošti, niti danes še niso odločene. Na to, da je bil Janša ob čestitkah prezgoden, je posebej opozoril tudi Twitter, češ da uradni viri ob objavi tega tvita še niso razglasili zmagovalca.

Zaplet z Bidnovim predstavnikom kampanje

Janša je sicer že pred volitvami jasno podprl Trumpa in se zapletel v besedne dvoboje s predstavnikom kampanje demokratskega kandidata Josepha Bidna . Po volitvah pa je v več tvitih podprl tudi kasnejše trditve Trumpa in njegovih podpornikov o domnevnih prevarah na volitvah.

Na MZZ niso odgovorili na vprašanje, ali gre pri tem morda za uradno stališče Slovenije in kako se bo Slovenija odzvala, če v ZDA kot zmagovalca volitev razglasijo Bidna, ter ali bo Slovenija priznala volitve v ZDA kot legitimne.

Nenavaden tvit

Ne na MZZ ne v kabinetu predsednika vlade za STA prav tako niso želeli komentirati, ali so prejeli uradne odzive iz ZDA ali kakšne druge države na zapise premierja. Prav tako je neodgovorjena ostala prošnja po pojasnilu, ali potekajo kakšni pogovori z ZDA o obisku predsednika Trumpa ali njegove žene Melanie v Sloveniji in ali je vsaj izdano vabilo na obisk.

Po drugi strani je slovenski strokovnjak za mednarodne odnose in diplomacijo, ki je želel ostati neimenovan, opozoril, da je bil tvit Janše o zmagi Trumpa »precej nenavaden«, vendar podpora strankarsko sorodnih politikov v volilnem procesu v drugih državah ni tako nenavadna, kot se morda zdi v primeru volitev v ZDA.

Spomnil je na obiske visokih tujih ali evropskih politikov v predvolilni kampanji v Sloveniji, ko podprejo kandidate iz svoje politične družine. Pa zaradi tega nihče ne zganja takega vika in krika, je dodal.
