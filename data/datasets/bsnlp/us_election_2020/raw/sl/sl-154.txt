sl-154
sl
2020-11-02
http://www.fromtheweb.eu
MAGA

Naslov je kratica slogana, s katerim je Donald Trump pred štirimi leti osvojil predsedniški položaj v Združenih državah Amerike in ki ga tudi v teh dneh ponavlja na vsakem koraku. Make America Great Again oziroma Naredimo Ameriko spet veliko. Toda dan pred volitvami mu slabo kaže - nekateri napovedujejo celo zgodovinski poraz.

Predsednik Trump Združenih držav Amerike ni naredil velikih, prej nasprotno. ZDA so se spremenile v zatohlo, sebi in drugim sovražno državo, ki izstopa iz skoraj vseh mednarodnih sporazumov, napovedujejo umik svojih vojakov od tam, kjer so same zakuhale vojne, in se egoistično brigajo zgolj zase. Zelo trumpovsko. Če je verjeti predsednikovim biografom, je njegovo celotno življenje prepredeno zgolj z mislijo, kako bo iz česa skoval korist zase. Ker vodi državo kot podjetje, je z izstopom iz trgovinskih sporazumov skušal izsiliti boljše pogoje; zaman. Ker je vojna strošek, razen seveda za orožarsko industrijo, je ceneje imeti vojake in celotno mašinerijo smrti doma. Ker so mednarodni sporazumi, na primer pariški podnebni dogovor, obveznost, ki zmanjšuje profit, se jim je bolje izogniti v čim širšem loku. Še zlasti, ker jih je podpisal osovraženi predhodnik.

Amerika je lahko velika le, če bo odprta

V takšnih okoliščinah bi bila zmaga dolgočasnega in predvidljivega Joeja Bidna olajšanje ne samo za Ameriko, temveč za ves svet. Ostarelemu demokratu, ki je dva mandata stal ob strani predsedniku Baracku Obami, je kristalno jasno, da izolirane ZDA dolgoročno nimajo prihodnosti. Ameriko lahko znova napravi veliko - tako, da jo znova odpre svetu, znova prevzame odgovornosti, ki jih gospodarsko in vojaško najmočnejša država ima do mednarodne skupnosti, in na domačih tleh vsaj skuša omiliti sovraštvo, ki brizga iz vsake pore ameriškega "sanjskega" življenja. Časa v primeru zmage ne bo imel veliko, v prvi vrsti pa bo moral odpraviti Trumpove napake pri soočanju s pandemijo novega koronavirusa. Predsednikovo dosedanje zanikanje nevarnosti covida-19 je ZDA stalo skoraj 9,5 milijona okuženih in več kot 235 tisoč mrtvih. Zgolj za primerjavo: v štiri leta trajajoči drugi svetovni vojni je na vseh bojiščih po svetu padlo okoli 400 tisoč Američanov.

Nobenega dvoma ni, da svet potrebuje močne Združene države Amerike. Kljub vsem hibam zadnjih štirih let in prej so se v sedmih desetletjih po drugi svetovni vojni izkazale kot voditeljica svobodnega, demokratičnega in multilateralnega sveta. Zagotovo je v ameriški politični filozofiji več demokracije kot na primer v kitajski ali ruski, ki Ameriko zadnja leta prehitevata po levi in desni. Za kaj takega pa onstran Atlantika potrebujejo predsednika z vizijo, ki vključuje tudi razmišljanje o drugih in ne zgolj o samem sebi in svojem narodu. Ko bodo Američani jutri še zadnjič v dolgotrajnem volilnem procesu izbirali predsednika, bodo imeli na volilnih lističih izbiro med preteklostjo in prihodnostjo.
