sl-16
sl
2020-11-16
http://www.fromtheweb.eu
Premier Janša: Skoraj si ne morem predstavljati, da lahko en tvit povzroči takšno pozitivno spremembo v smer prijateljstva z ZDA

Prvak opozicijske LMŠ Marjan Šarec je v vprašanju predsedniku vladajoče SDS in premierju Janezu Janši problematiziral vladno (ne)ukrepanje v boju proti epidemiji koronavirusa. V navezavi z ameriškimi volitvami in tviti presednika vlade, s katerimi je ta odkrito favoriziral poraženega Donalda Trumpa , pa ga je vprašal, kako "svojim privržencem" in slovenskemu narodu razlaga podporo Trumpu, ki pa virus zanika.

Janša je med drugim odvrnil, da ohranja sposobnost razmišljanja z lastno glavo. " Z veseljem bomo čestitali tistemu, ki bo izvoljen za naslednjega ameriškega predsednika. Slovenija goji dobre strateške partnerske odnose z ZDA, ne glede na to, katera administracija je na oblasti. V vseh vladah, ki sem jih vodil, je bilo tako in bo tako tudi v prihodnje," je premier odvrnil. Nato pa še: " Z volitvami je tako, da so končane takrat, ko druga stran prizna poraz ali pa ko se rezultati uradno razglasijo. Vse tisto prej je pač politika. Nekateri so se odločili, da bodo sledili medijskemu valu, jaz sem se odločil nasprotno. Bomo videli, kdo bo imel prav, ampak to zagotovo na odnose med Slovenijo in ZDA v prihodnje ne bo vplivalo. Mogoče bo to celo izboljšalo odnose zaradi tega, ker ste naenkrat tisti, ki ste korakom k vzpostavitvi dobrih, delovnih, operativnih odnosov z ZDA v zadnjega pol leta očitno nasprotovali." Dodal je, da upa, da bodo vsi ti zdaj enotno podprli med drugim prizadevanja v izpolnjevanju zavez do zveze NATO. "Na nek način sem izjemno vesel tega proameriškega vala v zadnjem času, skoraj si ne morem predstavljati, da lahko en tvit povzroči takšno pozitivno spremembo v smer prijateljstva z ZDA in jaz upam, da bo to trajalo," je povedal Janša.

V navezavi s Šarčevimi predpostavkami o vladnem (ne)ukrepanju zoper virusa, je premier povedal, da bi tudi on lahko postavil veliko vprašanj, bo pa le eno, in sicer, "č e ste tako pametni, če toliko veste, kaj bi bilo treba narediti v času epidemije, zakaj ste vrgli puško v koruzo v času", ko je bilo jasno, da epidemija prihaja v Slovenijo.

Šarec ga je vnovič pozval k odgovoru na vprašanje, kako lahko podpira tovrstno politiko, ki zanika obstoj virusa, premier pa je povedal: "Ne delam si iluzij, da lahko vplivam na ravnanje ameriškega predsednika, glede na to, da nisem mogel vplivati niti na vaše ravnanje v času, ko ste vi zanikali virus, ko ste skupaj z Nino Pirnat govorili, da gre za malo hujšo gripo in je treba zgolj kašljati v rokav in da ni nobenega problema. In ko smo vas morali iz opozicije prisiliti v to, da ste razglasili epidemijo, vi pa ste takrat grozili vašemu ministru za zdravje in ga, bom rekel po neposrednih virih, celo fizično napadli, ko je sprejemal nekatere ukrepe, da bi se epidemija pravočasno zajezila."
