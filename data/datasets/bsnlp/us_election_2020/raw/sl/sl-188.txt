sl-188
sl
2020-11-15
http://www.fromtheweb.eu
Washington ugiba, ali Trump priznava poraz

Republikanski predsednik je po tvitu, ki so ga mnogi razumeli kot predajo, ponovno udrihal po »zmontiranih« volitvah.

Ameriški predsednik Donald Trump.

Washington – Predsednik Donald Trump je v tvitu zapisal, da je Joe Biden zmagal na volitvah in v ameriški javnosti je završalo – ali republikanski prvak vendarle priznava poraz? Trump pa je že ta stavek nadaljeval z oceno, da so bile volitve zmontirane, ter dodal nove tvite z udrihanji po njih.

Trump je opozoril na preprečevanje dostopa opazovalcem volitev, »radikalna levica« pa naj bi imela v lasti tudi proizvajalko aparatov za preverjanje in preštevanje glasovnic v številnih ameriških zveznih državah. Poudaril je, da Teksas, v katerem je zmagal, volilnih aparatov družbe Dominion Voting ne dovoljuje. Tem strojem je že prej pripisal odgovornost za 2,7 milijona izgubljenih glasov po vsej državi, samo v odločilni Pensilvaniji naj bi jih bilo 221 tisoč. K zarotnikom proti sebi je prištel še »lažnive in molčeče« medije ter še koga.

Sobotne demonstracije za še štiri leta Donalda Trumpa.

»Zmontirane volitve!« je domneve, da dviguje roke, zavrnil še s posebnim tvitom in Bidna obtožil, da je zmagal le v očeh lažnivih medijev. »Ne priznavam ničesar!« In še: »Zmagali bomo!« Pri Twitterju so vse te izjave promptno opremili z opozorili o spornosti, Trump pa je v soboto svojemu odvetniškemu teamu dodal Sydney Powell. Nekdanja tožilka se je izkazala kot odvetnica njegovega prvega svetovalca za nacionalno varnost Michaela Flynna, saj je dokazala zelo sporno ravnanje prejšnjega vodstva zveznega preiskovalnega urada FBI do njega v sklopu prav tako spornega obveščevalnega nadzora nad republikansko predsedniško kampanjo iz leta 2016.

Vodja Trumpovega odvetniškega teama nekdanji newyorški župan Rudy Giuliani pa se je osramotil z nastopom v novem filmu »Borata« Sache Barona Cohena in z vrsto drugih slabih razsodb, a je videti do konca zvest prijatelju iz newyorške scene. V številnih zveznih državah pomaga tudi kopica odvetniških prostovoljcev, a po splošnem prepričanju celo ponovno preštevanje, kot ga že izvajajo v Georgiji, ne bo pomagalo k Trumpovi prevladi nad Bidnom. V Trumpovem taboru se vse zato bolj zavzemajo za pregledovanje naključno izbranih glasovnic, da bi tako z njihovim preverjanjem dokazali velikopotezno demokratsko volilno zaroto, v katero verjamejo. Sumijo namreč, da so aparati sdružbe Dominion Voting s pomočjo demokratskih hekerjev številne Trumpove glasove preusmerili k Bidnu.

Pritožbe proti preštevanju glasov vodi nekdanji newyorški župan Rudy Giuliani.

Z republikanskim predsednikom soglaša skoraj polovica Američanov in deset tisoči so v soboto demonstrirali v prestolnici Washington. Nasproti pa so jim stopili za novega demokratskega predsednika prav tako odločeni levičarski protidemonstranti in v več krvavih prerivanjih in napadih je morala posredovati policija. Joe Biden je Trumpu že očital, da se z nasprotovanjem njegovemu imenovanju sramoti.
