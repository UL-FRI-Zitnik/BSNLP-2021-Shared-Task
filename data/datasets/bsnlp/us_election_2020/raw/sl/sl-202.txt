sl-202
sl
2020-11-14
http://www.fromtheweb.eu
Trumpovi privrženci zavzeli prestolnico Washington

Volivci republikanskega predsednika ne sprejemajo njegovega poraza na volitvah.

Washington - Trump je zmagal, prestrašimo to mesto! Ustavimo krajo volitev! Naši glasovi štejejo! S takšnimi slogani so udeleženci »milijonskega MAGA marša« danes zavzeli ameriško prestolnico Washington. Privrženci republikanskega predsednika Donalda Trumpa in njegove politike »Naredimo Ameriko spet véliko« ne sprejemajo rezultatov predsedniških volitev.

Pred tednom dni so na ulicah v bližini Bele hiše slavili privrženci demokratskega predsedniškega kandidata Joeja Bidna , po medijskih projekcijah prihodnjega predsednika ZDA, to soboto so se na Trgu svobode pred sedežem ameriške administracije zbrali zagovorniki še štirih let za republikanca Donalda Trumpa iz vse države. »Zmagali smo v prvi, drugi in hladni vojni, pa bomo tudi v kulturni!« je eden od govornikov klical pred množico s Trumpovimi in ameriškimi zastavami, a tudi z napisi proti prekinitvi nosečnosti in poroki za LGBT državljane. Med govorniki so bili tudi konservativci iz skupnosti temnopoltih in južnoameriških Američanov, vsi pa so prisegali zvestobo republikanskemu predsedniku, ki se je v svojem avtomobilu celo popeljal mimo njih.

»Nikoli ne bomo priznali Joeja Bidna za predsednika ZDA in Hunter Biden bi moral biti v zaporu!« je eden od govorcev spominjal na sina demokratskega prvaka, ki ga politični nasprotniki sumijo okoriščanja z vplivom svojega očeta, drugi so med medije, po katerih so udrihali, vključili tudi Fox News. »Lažne novice!« so obtoževali prej med konservativci čislano televizijsko postajo, ki je prva razglasila Trumpov poraz v Arizoni. Trumpovi zagovorniki ne priznajo poraza ne v tej zvezni državi niti v nekaterih drugih, ki so zmago pretehtale k Bidnu. »Dobili smo že volitve v Wisconsinu, Pensilvaniji in drugje, potem pa smo šli spat in kaj se je zgodilo?« je spraševal eden od govornikov. »Ukradli so nam volitve!«

Protestniki so se med zatrjevanjem, da se ne bodo pustili spraviti na kolena, od Bele hiše odpravili po Pensilvanski avenije proti Capitol Hillu in ustavnemu sodišču. Med njimi je so bili tudi člani sporne skupine Proud Boys z voditeljem Enriquom Tarriom na čelu, ki so ga v začetku meseca v ameriški prestolnici napadli z noži. Tokrat so njega in druge pričakali mirni protidemonstranti in tudi demonstracije so vsaj do zgodnjega popoldneva potekale brez večjih zapletov, a so živci Američanov na obeh nasprotnih političnih bregovih napeti.
