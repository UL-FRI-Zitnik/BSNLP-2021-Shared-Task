sl-126
sl
2020-08-26
http://www.fromtheweb.eu
Nespodoben poziv – Clintonova pozvala Bidna, naj v primeru tesnega izida volitev ne prizna poraza

Nekdanja demokratska predsedniška kandidatka Hillary Clinton je svojemu nasledniku Josephu Bidnu položila na dušo, naj ne prizna poraza republikancu Donaldu Trumpu, če bo izid volitev tesen, ker bo menda Trump skušal ukrasti volitve z napadi na glasovanje po pošti.

Clintonova je spomnila, da je leta 2016 dobila tri milijone glasov več kot Trump, vendar je zaradi elektorskega sistema izgubila volitve. Za letos predvideva, da bo Trump skušal ostati na oblasti na vsak način in je Bidna ter demokrate pozvala naj se pripravijo na borbo. “Moramo biti enako nepopustljivi, kot je nasprotna stran,” je dejala Clintonova

Demokrati že od februarja naprej, ko je začel Trumpov zaostanek v anketah za Bidnom naraščati, sumijo, da bo republikanec izpodbijal veljavnost volitev, če izgubi. Biden je aprila napovedal, da bo Trump skušal preložiti volitve in ta je potem o tem glasno razmišljal. Biden je julija dejal, da bo skušal Trump ukrasti volitve posredno z napadi na glasovanje po pošti.

Clintonova je ponovila poziv demokratom in vsem, ki se želijo znebiti Trumpa, naj se množično udeležijo volitev, ker le velika zmaga ne bo dopuščala nobenega dvoma o izidu ali manipulacij.

Pravnik Trumpove kampanje Matt Morgan je Clintonovi vrgel žogico nazaj in dejal, da pripravlja teren za Bidnovo zanikanje izida volitev, ko bo izgubil. Morgan je dodal, da želijo demokrati radikalno spremeniti način volitev tik pred zdajci.

Demokrati pozivajo k razširitvi možnosti za volitve po pošti zaradi pandemije novega koronavirusa. Pred ameriškimi volišči, ki jih nikoli ni dovolj, se redno vijejo dolge kolone volivcev in tokrat bi bilo to nevarno za njihovo zdravje.

Med demokrati, ki dvomijo, da bo šel Trump v primeru poraza iz Bele hiše brez upiranja, je tudi nekdanji podpredsednik ZDA Al Gore, ki je prav tako osvojil pol milijona glasov več od nasprotnika Georga Busha mlajšega leta 2000, ampak potem priznal poraz, ko je vrhovno sodišče ZDA prekinilo ponovno preštevanje glasovnic na Floridi.

Gore je v torek za Reuters dejal, da res ne ve, ali bo Trump pripravljen priznati poraz, vendar dodal, da to ni pomembno. “To ni odvisno od njega. Če bo izvoljen nov predsednik, bodo 20. januarja prihodnje leto policija, tajna služba, vojska upoštevale navodila in ukaze novega predsednika. Upam, da bo velika zmaga za Bidna, ampak nočem prehitevati, ker sem se tudi pred štirimi leti počutil optimistično in smo videli, kaj se je zgodilo,” je dejal Gore.
