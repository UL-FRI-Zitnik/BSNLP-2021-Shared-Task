sl-216
sl
2020-08-13
http://www.fromtheweb.eu
Slovenija in ZDA podpisali izjavo o varnosti omrežij 5G

Slovenski zunanji minister Anže Logar in ameriški državni sekretar Mike Pompeo sta danes na Bledu podpisala izjavo o varnosti omrežij 5G.

Po navedbah ministrstva se Slovenija in ZDA strinjata, da vzpostavitev dinamičnega in odpornega ekosistema 5G terja temeljito oceno dobaviteljev in dobavnih verig ter dosledno upoštevanje načel vladavine prava, varnostnega okolja, etičnih praks in skladnosti dobaviteljev z varnostnimi standardi in najboljšimi praksami.

Kot je MZZ še zapisal v sporočilu za javnost, izjava dokazuje, kako velik pomen državi pripisujeta izpolnitvi zavez, ki so jih decembra 2019 v Londonski deklaraciji zveze Nato sprejeli vodje držav in vlad zavezniških držav in se zavzeli za zagotavljanje varnosti medsebojnih komunikacij, tudi tehnologije 5G, ki morajo temeljiti na varnih in odpornih sistemih. Podpis skupne izjave je tudi v skladu s trenutnimi prizadevanji v okviru Evropske unije, navajajo.

Današnji podpis je po navedbah ministrstva potrditev slovenskih prizadevanj za okrepitev kibernetske varnosti države v zadnjih letih. Kot so pojasnili, je kibernetska varnost poudarjena v resoluciji o strategiji nacionalne varnosti iz leta 2019, omenjena pa je tudi v januarja 2020 objavljeni Beli knjigi o obrambi. Poteka tudi zaključna faza vključevanja Slovenije v Natov center odličnosti za kibernetsko obrambo v Talinu.

Izjava o varnosti pri vzpostavljanju telekomunikacijskih omrežij nove generacije je uperjena predvsem proti kitajskemu telekomunikacijskemu gigantu Huawei, ki da s svojo tehnologijo vohuni za Kitajsko.

V Huaweiju sicer vse obtožbe zanikajo in opozarjajo, da Washington ni ponudil še nobenih dokazov. Slovensko vlado so tudi pozvali k pogovorom in podpisu sporazuma o neprisluškovanju, s katerim bi zagotovili, da ne bo dopustil uporabe svoje tehnologije za nadzor. A zaenkrat se vlada na ta poziv še ni odzvala.

Pompeo je izjavo podpisal v okviru svojega obiska v Sloveniji, v okviru katerega se je poleg z gostiteljem Logarjem sešel s premierjem J anezom Janšo , zdaj pa ima na programu še kosilo s predsednikom republike Borutom Pahorjem .

Slovenija je ena od postaj na turneji ameriškega državnega sekretarja po Srednji in Vzhodni Evropi, namenjeni predvsem krepitvi zavezništev v ameriškem “spopadanju” s Kitajsko v kibernetskem prostoru. Pompeo je v okviru turneje že obiskal Češko, šel pa naj bi tudi še v Avstrijo in na Poljsko.

Pompeo in Janša pričakujeta okrepitev gospodarskih odnosov

Slovenski premier Janez Janša in njegov visoki gost, ameriški državni sekretar Mike Pompeo sta danes na Bledu potrdila dobre odnose med državama in skupne vrednote. “Naše prijateljstvo raste,” je zatrdil Pompeo. Izrazil je tudi prepričanje, da bo njegov obisk okrepil gospodarsko sodelovanje med Slovenijo in ZDA.

Premier Janša je na skupni novinarski konferenci po pogovorih podčrtal izjemen pomen, ki ga imajo ZDA v svetu in v odnosu do Rusije in Kitajske. “ZDA vidimo kot edino silo zahodne civilizacije, ki se je sposobna soočiti” z novimi oblikami varnostnih groženj, je poudaril in se ZDA tudi zahvalil za podporo med osamosvajanjem in v boju proti komunističnemu totalitarizmu, za svobodo, demokracijo in človekove pravice.

“ Fašizem, nacizem in komunizem so slovenskemu narodu povzročili veliko gorja in rane, ki jih še vedno celimo ,” je dejal Janša.

ZDA se je zahvalil tudi, ker so dale zatočišče na sto tisočem Slovencev, “ki so v prejšnjem stoletju v svobodnem svetu iskali varnost in svobodo”.

Janša je pohvalil tudi Pompea osebno in predsednika ZDA Donalda Trumpa . “V njegovem delu vidimo podporo vrednotam svobode, vladavine prava, človekovih pravic, človekovega dostojanstva oz. nadaljevanje politike, ki je omogočila padec Berlinskega zidu, železne zavese in ponovno svobodno sodelovanje in povezovanje evropskih narodov,” je še dejal Janša.

Pompeo pa je poudaril, da je kontrast med svobodnim in nesvobodnim svetom danes vse večji. “Svobodne države morajo sodelovati v soočanju s totalitarnimi grožnjami,” je dejal. Pohvalil je slovensko sodelovanje pri sankcijah proti Rusiji zaradi ukrajinske krize.

Janša in Pompeo sta govorila o nizu tem, tudi o pandemiji novega koronavirusa, pri čemer je Janša izrazil solidarnost z ZDA, ki so najbolj prizadeta država zaradi covida-19 na svetu. Ocenil je tudi, da aktualne razmere “kličejo k še tesnejšemu partnerstvu med Evropo in ZDA”.

Pompeo je tudi pohvalil Slovenijo za povečanje obrambnega prispevka in s tem krepitev izpolnjevanja zavez do zveze Nato. Janša je glede tega dejal, da si Slovenija prizadeva, da bi bila znotraj zavezništva kredibilen partner in da bi bil njen glas upoštevan. Sicer pa Slovenija v Natu vidi “najbolj trden temelj evropsko-ameriških odnosov”, je dejal Janša in dodal, da je Slovenija pripravljena na poglobitev sodelovanja na vojaškem področju.

Slovenski premier je ameriškemu gostu predstavil tudi priprave na predsedovanje Svetu EU prihodnje leto. Izpostavil je, da so med prioritete dodali vzpostavljanje kapacitet za soočanje s krizami, kakršni sta pandemija ali pa kibernetski napadi.

Za soočanje s slednjimi grožnjami je Pompeo danes na Bledu s slovenskim zunanjim ministrom Anžetom Logarjem podpisal skupno izjavo o varnosti omrežij 5G, da pri gradnji teh omrežij ne bi mogla sodelovati podjetja, ki, kot je poudaril Pompeo, “niso vredna zaupanja”. Čeprav izjava o tem ne govori izrecno, je uperjena predvsem proti kitajskemu telekomunikacijskemu gigantu Huawei.

S podpisom te izjave se bosta okrepili nacionalna varnost in blaginja naših držav, sta se strinjala z Janšo. Pompeo pa je poudaril še, da se bo tako omejilo Kitajsko pri njenih prizadevanjih za omejevanje svobode in nadzor toka informacij med našimi gospodarstvi.

Podpis te izjave, da bo Slovenija “5G varna država”, bo tudi pomagal slovenskim tehnološkim podjetjem pri njihovem razvoju in odpiranju poslovnih priložnosti, je prepričan Pompeo.

Oba z Janšo sta se zavzela za krepitev gospodarskih stikov. Janša je izpostavil, da so ZDA tretji najpomembnejši naložbeni partner v Sloveniji, še veliko pa je neizkoriščenega potenciala zlasti na področju krepitve trgovinskih tokov.

Kot je sporočil Pompeo, se bo danes sestal tudi s predstavniki več slovenskih energetskih podjetij. Izpostavil je, da je diverzifikacija energetskih virov zelo pomembna in da ZDA svetujejo proti preveliki odvisnosti od ruskih energentov. Z Janšo sta spomnila na Pobudo treh morij, ki je usmerjena prav v to in za kar so ZDA obljubile znatno finančno podporo. Po besedah Pompea bodo za digitalne, energetske in infrastrukturne projekte v okviru te pobude namenili milijardo evrov.

Pompeo se je zahvalil tudi za slovenska stališča in poglede glede položaja na Zahodnem Balkanu. Kot je dejal, so ti pogledi za ZDA zelo dragoceni.

V odgovoru na novinarsko vprašanje sta izrazila zaskrbljenost zaradi dogodkov v Belorusiji, kjer je po spornih predsedniških volitvah prišlo do nemirov. Janša je predlagal ponovitev volitev ob močni prisotnosti mednarodnih opazovalcev. Napovedal je tudi, da se bo Slovenija pridružila pobudam v EU za ustvarjanje pritiska na predsednika Aleksandra Lukašenka, da bi pristal na to.

Pompeo pa je med drugim povedal še, da je bil ameriški predsednik Trump zelo vesel, da bo šel v Slovenijo. “Gospa Trump pa je bila še bolj vesela (…) in mi je naročila, naj vam prenesem njene pozdrave,” je dejal Pompeo in napovedal, da ji bo poročal “o tem lepem obisku”, ko se bo vrnil v Washington. Pred tem bo sicer obiskal še Dunaj in Varšavo.
