sl-194
sl
2020-11-18
http://www.fromtheweb.eu
Trump odpustil šefa za spletno varnost

Chris Krebs je potrdil, da so bile ameriške volitve 3. novembra najvarnejše doslej.

Krebs je bil eden od državnih uradnikov, ki so si zaradi dobrega dela prislužili pohvale članov tako republikanske kot demokratske stranke.

Ameriški predsednik Donald Trump je včeraj pričakovano odpustil šefa agencije za kibernetsko varnost in infrastrukturo pri ministrstvu za domovinsko varnost Chrisa Krebsa , ki je potrdil, da so bile ameriške volitve 3. novembra najvarnejše doslej, in zavrnil poplavo teorij zarot, ki jih širijo Trumpovi podporniki.

Krebs je kmalu po tem, ko je njegova agencija v nasprotju z navodili iz Bele hiše izdala pozitivno oceno volitev, znancem izrazil pričakovanje, da bo kmalu odpuščen, poročajo ameriški mediji. Trump je to kot ponavadi uredil preko twitterja.

Spletna stran agencije z naslovom Nadzor nad govoricami je po vrsti zavračala teorije zarote, s katerimi želijo Trumpovi podporniki zavrniti izid volitev. Med drugim take, da so množično volili mrtvi in podobne, kar je Krebs osebno zavrnil kot popolne neumnosti. 12. novembra je pozval Američane, naj ne verjamejo neutemeljenim trditvam glede volilne prevare z volilnimi stroji, ki spreminjajo izide volitev, četudi prihajajo od predsednika ZDA, zaradi česar ga je Trump nato odpustil.

Za Bidnove glasove poskrbela mafija

Trump je doslej v jezi zaradi poraza na volitvah odpustil ministra za obrambo Marka Esperja in nekaj drugih visokih uradnikov Pentagona. Šefi agencij so dobili navodila, naj odkrijejo vse, ki niso dovolj zvesti, da se jih odpusti, uradniki po vsej vladi pa so dobili navodila, da ne sodelujejo s tranzicijsko ekipo zmagovalca predsedniških volitev demokrata Joeja Bidna.

Ameriške televizije in drugi mediji so na podlagi uradno preštetih glasovnic po ZDA Bidna razglasili za zmagovalca, kar počnejo, vse odkar Američani lahko volitve spremljajo po televizijah in doslej ni bilo težav. Trump pa poraza ne priznava in trdi, da so ga prevarali z ogromno zaroto po vseh ZDA.

Zadnja zgodba, ki vzbuja upanje Trumpovih podpornikov v spremembo izida, so navedbe, da je za Bidnove glasove v Pensilvaniji poskrbela mafija. Rasistična mafija naj bi pomagala do zmage kandidatu, ki so ga podpirali skoraj vsi temnopolti prebivalci Philadelphie.

Krebs je bil eden od državnih uradnikov, ki so si zaradi dobrega dela prislužili pohvale članov obeh strank. »Žalostno je, da so nenadoma utišali nekoga tako nadarjenega. Ni bil niti najmanj strankarsko pristranski, ampak popoln profesionalec,« je dejal predsednik odbora za domovinsko varnost v predstavniškem domu kongresa Bennie Thompson .

Grožnje s smrtjo

Trumpovo zavračanje volilnega poraza dela težave tudi republikancem, kot je državni sekretar zvezne države Georgia Brad Raffensperger . Georgio je presenetljivo osvojil Biden za okrog 14.000 glasov in obe senatni tekmi morata v drugi krog.

Raffensperger se je zaradi pritiska strankarskih kolegov, ki ga zavrača, obrnil po pomoč k medijem. Njegov odstop z izvoljenega položaja sta zahtevala oba republikanska kandidata za senat. V intervjuju za Washington Post je obtožil senatorja iz Južne Karoline Lindseyja Grahama , da mu je naročil, naj najde način, da spremeni izid volitev.

Graham to odločno zanika, vendar pa ne zanika, da sta se pogovarjala o volitvah. Kaj ima zvezni senator iz sosednje države razpravljati o volitvah v Georgii z državnim uradnikom, pooblaščenim za izvedbo volitev, Graham sicer ni pojasnil.

Raffensperger je šel v javnost tudi zato, ker skupaj z družino prejema grožnje s smrtjo, če ne uredi izida tako, da bo zmagal Trump. »Poleg tega, da sem jezen, sem tudi zelo razočaran, še posebej ker te stvari prihajajo z moje politične strani. Res bi morali biti zelo previdni in premišljeni v izjavah. Mislim, da ni pametno sprožati dvomov v volilni proces. Ljudje potem lahko dvignejo roke in ne gredo več voliti,« je dejal državni sekretar, ki o grožnjah obvestil policijo.
