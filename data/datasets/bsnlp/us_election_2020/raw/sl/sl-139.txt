sl-139
sl
2020-11-23
http://www.fromtheweb.eu
Taraji P. Henson z dvanajstimi oblekami v enem večeru

50-letna igralka Taraji P. Henson je bila zvezda večera na podelitvi ameriških glasbenih nagrad.

V nagovoru je Hensonova dejala, da je bilo leto 2020 dolgo, zdaj pa je čas, da se spomnijo, da so ena država in dodala, da potrebujejo celjenje ran. 

Nedeljski večer je bil v Los Angelesu rezerviran za podelitev ameriških glasbenih nagrad. Umetnica leta in najboljša ženska izvajalka je postala Taylor Swift, ki je s pesmijo Cardigan osvojila tudi nagrado za najboljši video.

Novinka leta je pevka in raperka Doja Cat , za najboljše na družbenih omrežjih pa so oklicali BTS , sedemčlansko fantovsko skupino iz Južne Koreje. Za najboljšega moškega izvajalca je bil izbran Justin Bieber, najboljši album pa je Fine Line nekdanjega člana skupine One Direction Harryja Stylesa.

Največ pozornosti je požela voditeljica večera, igralka Taraji P. Henson , ki je jemala dih v kar dvanajstih različnih opravah. 50-letnica, ki je zaslovela z vlogo Cookie Lyon v seriji Empire, se je s kreacijami, ki jih je nosila, poklonila različnim modnim obdobjem.

Začela je s 60. leti prejšnjega stoletja, v Armanijevi svetleči mini obleki z dolgimi rokavi in turbanom na glavi. »Srečna sem, da sem končno vstala s kavča,« je začela in dodala, da obljublja, da bo »ostati doma s Taraji prava zabava.«

Hensonova je večer izkoristila tudi zato, da je ošvrknila odhajajočega predsednika ZDA Donalda Trumpa. Ko je za zmagovalko v kategoriji umetnik leta razglasila Taylor Swift, je namreč dejala: »Glasovi so prispeli. Vsi so bili prešteti in ne, ne potrebujemo nobenega ponovnega štetja,« pri čemer je seveda namigovala na nedavne predsedniške volitve in Trumpovo nepripravljenost, da prizna poraz.

Zaradi pandemije je prireditev potekala brez gledalcev, vse sodelujoče so med pripravami redno testirali za novi koronavirus, nastope zvezdnikov, kot so Jennifer Lopez, Dua Lipa, Machine Gun Kelly in Megan Fox, pa so posneli vnaprej.
