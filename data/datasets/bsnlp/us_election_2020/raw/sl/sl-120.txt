sl-120
sl
2020-12-07
http://www.fromtheweb.eu
Tretji teden povolilnega vrtiljaka

Ameriški predsednik poskuša na vse načine preprečiti tisto, kar je očitno neizogibno: potrditev njegovega poraza na volitvah, ki so bile pred pol meseca. (Foto: Reuters)

Pol meseca je minilo od ameriških volitev, ekipa predsednika Donalda Trumpa pa nadaljuje očitno precej brezupne poskuse, da bi preprečila potrditev rezultatov in zmage demokrata Joeja Bidna . V več ključnih zveznih državah tako še potekajo poskusi tožb na sodiščih in ponovno preštevanje glasov, Trump zavrača sodelovanje z Bidnovo ekipo in ji ne pusti do zveznih sredstev za pripravo na prenos oblasti, obenem pa odpušča člane vlade, katerih ravnanje mu ni po godu.

V Wisconsinu ima Trumpova ekipa možnost zahtevati ponovno štetje glasov, ker za Bidnom zaostaja samo za 0,62 odstotne točke ali za 20.470 glasov. Vendar bi morala pokriti vse stroške štetja, ki znašajo 7,9 milijona dolarjev. Zato so se odločili zahtevati ponovno štetje samo v dveh velikih, zelo demokratom naklonjenih okrožjih in za to odšteli tri milijone dolarjev.

V Pensilvaniji, kjer Trump zaostaja za 1,2 odstotne točke ali dobrih 82.000 glasov, je pred sodnika v predsednikovem imenu po dolgem času stopil njegov odvetnik Rudy Giuliani. Na zaslišanju je zahteval prepoved potrditve rezultatov v vsej zvezni državi, rekoč, da se je 3. novembra zgodila »razširjena, vsedržavna volilna prevara«. Zvezni okrožni sodnik je zahteval dokaze, a jih ni dobil, zato je zahteval pisne vloge. Predstavnik več pensilvanskih volilnih okrožij Mark Aronchick pa je po poročanju Reutersa dejal, da Giuliani živi v »fantazijskem svetu«.

V Georgii, kjer Biden vodi za 0,3 odstotne točke ali dobrih 12.000 glasov, ročno preštevajo vse glasovnice še enkrat. Ob tem so ugotovili, da jih 2500 v prvotnem štetju niso upoštevali. Te so nekoliko zmanjšale prednost demokrata.

V Michiganu pa republikanska predstavnika volilnega odbora v največjem, večinsko demokratom naklonjenem okrožju območja Detroit nista hotela potrditi rezultatov, sklicujoč se na volilne prevare. Ta poteza je zelo odmevala in po nekaj urah sta si premislila, odbor pa je zmago Bidna tam potrdil soglasno.

Še enemu pokazal vrata

Po splošnem prepričanju Trump praktično nima možnosti, da bi ulovil Bidna, sploh ker bi se moral rezultat obrniti v najmanj treh zveznih državah in ker njegova ekipa ni postregla z nobenimi dokazi, ki bi katero od sodišč prepričali o nepravilnostih. Zmagali so sicer v Pensilvaniji, kjer pa je sodišče ukazalo le, da morajo opazovalcem dovoliti stati bližje tistim, ki štejejo glasove. Predsednik pa nadaljuje trditve o nepravilnosti, včeraj je njegova ekipa pošiljala elektronsko pošto z naslovom GOLJUFIJA.

Bidnova ekipa se pritožuje, da nima nobenih stikov z aktualno administracijo in da ji to otežuje priprave na prevzem oblasti. Kritiki predsednika opozarjajo na poročilo komisije o terorističnih napadih na ZDA, ki je zapisala, da je tudi zapoznela priprava na prenos oblasti med vlado Clintona in Busha zaradi dolgotrajnega zapleta volitev leta 2000 na Floridi morda posredno doprinesla k temu, da niso razkrili načrtov Al Kaide. Biden je medtem predstavil svoj ekonomski program, obenem poziva ameriške guvernerje k razumnim ukrepom proti širjenju novega koronavirusa, potem ko je število žrtev v državi prišlo do 250.000.

Trump pa vleče kadrovske in druge poteze. Včeraj je odmevno odpustil vodjo agencije za spletno varnost in varnost infrastrukture Chrisa Krebsa, ki je dejal, da so bile letošnje volitve najbolj varne doslej in da ni prihajalo do nepravilnosti. Tokrat je zaradi odpustitve Krebsa celo nekaj republikanskih senatorjev kritiziralo Trumpa, ki je dejaven tudi v zunanji politiki. Ukazal je delni umik vojakov iz Afganistana in Iraka, kar je sicer napovedoval že prej, ameriški mediji pa poročajo, da je v času po volitvah razmišljal tudi o napadu na Iran. Od tega naj bi ga odvrnilo novo vodstvo Pentagona, potem ko je po volitvah zamenjal tudi obrambnega ministra Marka Esperja.

Kadrovskih sprememb pa očitno ne bo na čelu kongresa. Potem ko so republikanci že sporočili, da vodja njihove večine v senatu ostaja Mitch McConnell, se je demokratom uspelo zediniti, da predsednica predstavniškega doma in s trem tretja oseba v državni hierarhiji ostaja Nancy Pelosi. Oba bodo sicer uradno potrdili januarja.
