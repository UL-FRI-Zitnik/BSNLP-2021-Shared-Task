sl-35
sl
2020-10-27
http://www.fromtheweb.eu
Ekspresno imenovanje ameriške vrhovne sodnice - čisto po Trumpovo

Mojster in vajenka: z vsemi žavbami namazani Donald Trump in mlada vrhovna sodnica Amy Coney Barrett. Seveda brez zaščitnih mask

Konservativna Amy Coney Barrett je prisegla kot nova sodnica devetčlanskega vrhovnega sodišča le šest dni pred volitvami.

V manj kot mesecu dni, a le slab teden pred predsedniškimi in kongresnimi volitvami, je gornji dom ameriškega parlamenta oziroma senat imenoval skrajno konservativno 48-letno Amy Coney Barrett za vrhovno sodnico. S tem se je razmerje moči v najvišji sodni instanci, ki jo lahko primerjamo z našim ustavnim sodiščem, krepko nagnilo na stran republikancev predsednika Donalda Trumpa . Na vrhovnem sodišču zdaj sedi in odloča šest konservativnih sodnikov in le trije liberalni. Vrhovno sodišče je tisto, ki ima zadnjo besedo v sporih o odločitvah predsednika ali zakonih. Ker je mandat vrhovnega sodnika dosmrten, lahko sodišče krepko zagreni predsedniški mandat demokratu Joeju Bidnu , če bo v torek izvoljen, in nasploh demokratom, ki si lahko glede na javnomnenjske raziskave obetajo večino v obeh domovih parlamenta. V torek bodo namreč Američani poleg predsednika izbirali tudi vseh 435 kongresnikov, ki imajo v predstavniškem domu že zdaj večino, in 35 senatorjev od stotih, kjer so v tesni večini republikanci.

V volilnem letu se najvišjih sodnikov praviloma ne imenuje. Če nisi Trump

Dvotretjinska prevlada konservativcev

Po smrti liberalne sodnice Ruth Bader Ginsburg je trajalo dober mesec dni za potrditev njene naslednice, kar je svojevrsten rekord. Trump je Amy Coney Barrett imenoval kmalu po smrti 87-letne Bader Ginsburgove ne glede na to, da so republikanci leta 2016 zavrnili obravnavo nominacije kandidata za vrhovnega sodnika Merricka Garlanda , ki ga je predlagal predsednik Barack Obama - z argumentom, da se v volilnem letu sodnikov ne potrjuje. Ta argument sicer ni imel nobene podlage v ustavi ali zakonih in republikanci so se mu v primeru Amy Coney Barrett nemudoma odpovedali. Je pa res, da senat doslej še nikoli v zgodovini ni potrdil vrhovnega sodnika ali sodnice tako blizu volitev. Trump je tako v svojem mandatu krepko prevesil sestavo vrhovnega sodišča v konservativno smer, saj je imel kar tri sodnike, poleg Coney Barrettove še Neila Gorsucha in Bretta Kavanaugha .

Demokratom v primeru zmage Joeja Bidna na predsedniških volitvah zdaj preostane le to, da skušajo na vsak način zvišati število članov vrhovnega sodišča - kar pa bi lahko bilo politično in moralno vsaj tako sporno kot Trumpovo hitenje ob zadnjem imenovanju.

Amy Coney Barrett je šele peta vrhovna sodnica v zgodovini ZDA in šele druga konservativna. Nasprotuje umetni prekinitvi nosečnosti, podpira pravico do orožja, nasprotuje pravicam homoseksualcev, pravicam potrošnikov v razmerju do korporacij, sindikatom in praktično vsem liberalnim agendam. Zaradi verskega prepričanja, je namreč članica skrajno konservativne ločine Katoliške cerkve, zaradi svetosti življenja, nasprotuje tudi smrtni kazni - a te točke za razliko od morebitne zaostritve pravice do umetne prekinitve nosečnosti skoraj gotovo ne bo na dnevnem redu sej vrhovnega sodišča.

Koronavirusna predstavitev

Ker je Donald Trump 26. septembra pred Belo hišo, pred kakimi 200 gosti, naznanil kandidaturo Amy Coney Barrett, večina ljudi vključno s predsednikom ni nosila zaščitnih mask. Nekaj kasneje je bil Trump okužen z novim koronavirusom, kot tudi številni člani njegovega osebja in soproga Melania. Ta dogodek so zdravstveni strokovnjaki ZDA opredelili kot "superširitveni", saj naj bi se bilo na njem okužilo več kot 30 ljudi. Sodnica je zbolela za covidom-19 poleti, ampak je ozdravela, na dan predstavitve je bil njen test negativen.

Brez jasnih odgovorov

Na zaslišanju pred imenovanjem je sicer na vprašanje, ali lahko svoja osebna katoliška prepričanja pri odločanjih "pospravi v predal", odgovorila, da lahko. "To sem že storila in bom spet storila," je zagotovila in dodala, da bo sodila nepristransko in se odločala glede na zakon, kar pa zmeraj govorijo vsi kandidati za vrhovno sodišče in se vnaprej ne opredeljujejo do ključnih vprašanj. Vseeno pa se na zaslišanju pred pravosodnim odborom senata ni hotela zavezati izločitvi iz primerov, ki bodo morda nastali zaradi sporov glede volitev 3. novembra, saj Trump nenehno poudarja, da ne bo priznal izida volitev, če ne bo kazal na njegovo zmago.

Podobno je na zaslišanju nedoločno odgovorila na vprašanje, ali lahko predsednik ZDA sam sebe pomilosti za nazaj in tudi naprej, da ga denimo po porazu na volitvah ali upokojitvi ne bi mogli preganjati. Menila je, da je to odprto vprašanje, ker o tem sodišča še niso odločala. Prav tako je dejala, da vrhovno sodišče ZDA predsednika države ne more prisiliti v nič. Zatrdila je, da ni nihče nad zakonom, obenem pa ni hotela odgovoriti na vprašanje, ali je predsednik, ki zavrača sodne pozive, grožnja ustavnemu sistemu ZDA. "Vrhovno sodišče nima nadzora nad tem, ali predsednik uboga ali ne," je dejala. Kot je pojasnila, ima sodišče zakon na svoji strani, nima pa moči za uveljavitev svojih odločitev v smislu, da ne more poslati policistov nad predsednika. To je odvisno od zakonodajne in izvršne oblasti, kar pa ne odgovori na vprašanje, kako obrzdati predsednika, ki nadzoruje izvršno oblast in se požvižga na odločitve zakonodajne.
