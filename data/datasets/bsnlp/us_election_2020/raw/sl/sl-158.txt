sl-158
sl
2020-11-07
http://www.fromtheweb.eu
Svetovni voditelji čestitajo Bidnu

Številni svetovni voditelji so prek družbenih omrežji že izrekli čestitke zmagovalcu. Upajo na tesnejše sodelovanje, nekateri pa tudi na nov začetek.

Svetovni voditelji izražajo čestitke novemu predsedniku in podpredsednici ZDA.

Po zmagi demokratskega kandidata Joeja Bidna na predsedniških volitvah v ZDA, se, zlasti na družbenih omrežjih, že vrstijo odzivi svetovnih voditeljev.

Nemška kanclerka Angela Merkel , ki je bila z dosedanjim predsednikom Donaldom Trumpom v slabih odnosih , je čestitala novemu predsedniku in prvi ženski podpredsednici v zgodovini ZDA. Poudarila je, da je »naše čezatlantsko prijateljstvo nenadomestljivo za premagovanje izziivov današnjega časa.« Tudi nemški minister za zunanje zadeve Heiko Maas je na twitterju zapisal, »Dobro, da končno imamo jasne rezultate. Veselimo se sodelovanja z novo ameriško vlado. Vlagati želimo v sodelovanje za nov transatlanstki začetek.«

Čestitke je novemu predsedniku in podpredsednici izrazila tudi predsednica Evropske komisije Ursula von der Leyen . Poudarila je, da sta Evropska unija in ZDA zaveznici, katerih državljane povezuje »najgloblja vez.« Oglasil se je tudi Donald Tusk , predsednik evropske ljudske stranke, ki ji pripadajo tudi slovenske SDS, NSi in SLS. Na twitterju je izrazil upanje, da bo Trumpov poraz tudi poraz skrjano desnega populizma v Evorpi in se zahvalil Bidnu za njegovi zmago.

 Kot eden prvih izmed najpomembnejših politikov v Združenem kraljestvu, se je na rezultate volitev odzval župan Londona Sadiq Khan. Bidnu in Kamali Harris čestital na facebooku. »Čas je, da se vrnemo h gradnji mostov, ne zidov,« je zapisal laburistični župan. Na twitterju jima je ob izvolitvi čestital tudi premier Boris Johnson , ki je poudaril, da so ZDA najpomembnejši zaveznik združenega kraljestva. Upa na tesnejše sodelovanje pri reševanju klimatske krize, trgovanja in varnosti. Hitra je bila tudi premierka Škotske Nicola Sturgeon , ki je ob čestitki poudarila, da je posebnega pomena tudi to, da je Harrisova prva ženska, in ob tem še temnopolta, izvoljena na mesto podpredsednice ZDA.

Čestital jima je francoski predsednik Emmanuele Macron , rekoč, da je ob številnih izzivih treba sodelovati. Bolj specifična je bila županja Pariza Anne Hidalgo , ki je na twitterju zapisala: »Amerika dobrodošla nazaj!« Čestitala je Bidnu in podpredsednici Harris za zmago, ter spomnila, da je ob peti obletnici Pariškega sporazuma in v luči globalne podnebne krize, nujno tesneje sodelovati. ZDA so od Pariškega sporazuma, zaradi Trumpove odločitve, uradno odstopile prav na dan volitev.

 Zmago svojega nekdanjega podpredsednika je pozdravil tudi nekdanji predsednik ZDA Barack Obama,  ki je Bidnu priskočil na pomoč že v tekmi med demokratskimi kandidati. Zapisal je, da se bo Biden ob vstopu v Belo hišo srečal s težavami s kakšnimi se ni še noben predsednik ZDA doslej. Izpostavil je pandemijo, ekonomske težave, podnebne spremembe in demokracijo v nevarnosti. Odzvala se je tudi ameriška pravnica in senatorka slovenskega rodu Amy Klobuchar , ki je bila sprva Bidnova tekmica za naslov demokratske predsedniške kandidatke. »Ameriško ljudstvo je spregovorilo. Čas je da združimo to državo in gremo na delo,« je zapisala.

S čestitkama sta pohitela tudi irski premier Michael Martin in zunanji minister Simon Coveney . Oba sta izrazila upanje na povečanje sodelovanja med državama. Irska ima z ZDA posebej tesne diplomatske odnose tudi zaradi velike irske diaspore, ki prebiva tam.

Indijski premier Narendra Modi , ki se je sicer s Trumpom razumel izjemno dobro , je ob čestitki poudaril, da je bil Bidnov doprinos h krepitvi vezi med ZDA in Indijo neprecenljiv.

Vprašanje, kakšno zunanjo politiko bo vodil Joe Biden, je še neodgovorjeno. Biden je denimo izredno ostro nasprotoval Trumpovemu razmeroma spravljivemu tonu v odnosu do Severne Koreje in se zavzemal za ostrejši pristop. Ključnega pomena pa bo zlasti njegov odnos s Kitajsko in Rusijo. Medtem pa je Generalni sekretar Nata Jens Stoltenberg že čestital Bidnu in poudaril, da Bidna pozna in ve, da je trden podpornik vojškega zavezništva Nato.
