sl-156
sl
2020-11-05
http://www.fromtheweb.eu
Trump povsem poklapan, njegov odvetnik omenja Marsovce

Za zaprtimi vrati Trumpovo razpoloženje povsem drugačno kot ga kaže v javnosti.

Trumpu ne kaže najbolje.

Na volilni večer je Donald Trump v svojem slogu razglasil zmago na predsedniških volitvah, čeprav preštevanje glasov še zdaleč ni bilo končano. Kljub njegovim bojevitim napovedim, da bo zahteval ponovno štetje glasov oziroma da je angažiral odvetnike, ki bi sporne glasove izpodbijali na sodiščih, je menda za stenami Bele hiše, kjer (še) domuje Trump, vzdušje precej klavrno.

Ameriška televizijska hiša CNN sklicujoč se na dobro obveščeni vir poroča, da je Trump utrujen in se počasi zaveda dejstva, da mu zmaga in drugi mandat vse bolj povzita iz rok. Drugi vir iz Bele hiše pa je za CNN povedal, da se je razpoloženje v Beli hiši dramatično spremenilo v trenutku, ko je Fox News , Trumpov najljubši novičarski kanal, v Arizoni razglasil zmago za Bidena (kot zanimivost: CNN je bila ena redkih televizijskih hiš, ki v Arizoni še ni razglasila Bidenove zmage, saj morajo prešteti še skoraj 400 tisoč glasov, demokratova prednost pa je okoli 70 tisoč glasov). »Predsednika je v tistem trenutku zajela panika, telefonske linije so začele pregorevati. Začel je klicariti republikanske guvernerje po celi državi, med temi pogovori pa se je rodila ideja o vlaganju tožb v tistih državah, kjer bi lahko ustavili trend povečevanja glasov za Bidena,« je razkril dogajanje. Trump je angažiral najožje sodelavce, ki so doslej že zahtevali ustavitev štetja glasov v Michiganu, Pennsylvaniji in Georgi ter ponovno štetje glasov v Wisconsinu.

Mislite da smo neumni, je besnel Giuliani.

Član Trumpove ekipe odvetnikov je tudi nekdanji župan New Yorka Rudy Giuliani . V Filadelfiji je imel govor, poln obtožb o domnevnih volilnih prevarah. Tako je pred Trumpovimi podporniki med drugim dejal, da se Bidenov zaostanek za Trumpov v Pennsylvaniji zmanjšuje tudi zato, ker je Biden sam zase glasoval večkrat. o glasovih po pošti, ki jih še preštevajo, pa je dejal, da bi bili lahko poslani z Marsa ali pa iz Demokratskega nacionalnega odbora (DMC). »Biden je, kolikor jaz vem, lahko za sebe glasoval 50- ali 5000-krat, glasovnice pa so lahko prišle iz Camdena v Nwe Jerseyju,« je dejal Giuliani in nadaljeval, da bi glasovi lahko prišli tudi od mrtvih ljudi ali Kanadčanov. Filadelfija ima zgodovino volilnih prevar, je prepričeval podpornike in ponovil, da skuša »elita ukrasti volitve.«

Morda najbolj bizaren trenutek govora nekdnajega župana New Yorka pa je prišel, ko ga je prekinil novinar Fox Newsa in razglasil Bidenovo zmago v Michiganu. »Mislite da smo neumni, da smo budale?« je besnel Giuliani.
