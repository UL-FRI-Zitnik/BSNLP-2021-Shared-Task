sl-205
sl
2020-10-20
http://www.fromtheweb.eu
Donaldu Trumpu dva tedna pred volitvami slabo kaže

Privrženci Joeja Bidna z maskami ...

Ankete kažejo, da velika večina Američanov ne odobrava Trumpovega spopadanja s pandemijo, ko je vseskozi podcenjeval grožnjo virusa in pomen nošenja mask.

Do predsedniških volitev v Združenih državah Amerike je še natanko dva tedna, sedanjemu predsedniku Donaldu Trumpu pa se - po raziskavah javnega mnenja, ki na prejšnjih volitvah sicer niso bile niti najmanj zanesljive - obeta hud poraz. Niti ena anketa, vključno s tistimi na njemu nekdaj naklonjeni in priljubljeni televizijski mreži Fox TV, mu ne napoveduje zmage. Še huje, raziskovalci javnega mnenja mu napovedujejo zgodovinsko uničujoč poraz.

91 odstotkov možnosti za zmago daje ugledni časnik Economist Joeju Bidnu

... Donald Trump pa, kot zmeraj, brez maske.

Stavi na vse

Zato niti najmanj ni čudno, da sta se oba kandidata, 74-letni Trump in skoraj štiri leta starejši Joseph - Joe - Biden , skoraj dobesedno razletela po ključnih ameriških zveznih državah, kjer se bodo volitve dobivale ali izgubljale. Trump je bil v nedeljo v igralniški Nevadi, včeraj v Arizoni, danes bo v Pensilvaniji, jutri pa v Severni Karolini. Ves čas ponavlja, da gre ZDA odlično, da je gospodarstvo na najboljši poti. Še pred tem je imel zborovanja v treh tako imenovanih nihajočih državah, kjer se bodo lomile volitve. V Muskegonu v državi Michigan je zatrdil, da želijo demokrati "izbrisati ameriško zgodovino, vrednote in uničiti ameriški način življenja". Ostro je napadal tudi Bidna in ga prikazoval kot koruptivnega. Pri tem pa znova ponavljal teorije zarote glede vpletenosti Bidnovega sina Hunterja v domnevno koruptivne posle v Ukrajini, kar je sicer vodilo tudi v poskus Trumpove odstavitve lani zaradi očitkov zlorabe položaja s pritiski na ukrajinske oblasti, da izbrskajo nepravilnosti, ki bi mu koristile v boju s političnim nasprotnikom. V senatu, kjer prevladujejo Trumpovi republikanci, ustavna obtožba, impeachment, potem ni dobila dovolj podpore. "Joe Biden je pokvarjen politik in Bidnova družina je kriminalno podjetje," je dejal Trump in požel navdušene aplavze. "Je kriminalec, zagrešil je zločine. Je tveganje za nacionalno varnost," je izjavil Trump. Kot je za Fox News pojasnila Trumpova tiskovna predstavnica Kayleigh McEnany, želi predsednik dokazati Američanom, da se trudi za vsak njihov glas. "Stavil je na vse," je dejala.

Twitter proti Trumpu

Član posebne delovne skupine za boj proti novemu koronavirusu v Beli hiši Scott Atlas je zadnja tarča družbenega omrežja Twitter. Ta je namreč zaradi kršitve politike glede zavajajočih informacij blokiral njegovo sobotno tvitanje, naperjeno proti uporabi obraznih mask. "Maske delujejo? NE," je zapisal Atlas, eden Trumpovih najtesnejših zdravstvenih svetovalcev, in objavil povezavo na članek Ameriškega inštituta za ekonomske raziskave, ki trdi, da so zaščitne maske neučinkovite. Sledil je še zapis, v katerem Atlas hvali ohlapna pravila in priporočila Trumpove administracije glede nošnje mask v ZDA. "Uporabljajte maske za to, za kar so namenjene - ko ste blizu drugih, še posebej ob visokem tveganju. Sicer pa medsebojna razdalja. Nobenih splošnih odlokov," je zapisal. Trump je sicer velik oboževalec in uporabnik twitterja, a nekatere njegove objave so v zadnjem času prav tako blokirali.

Odločal bo tudi odziv na pandemijo

Biden na drugi strani vodi umirjeno kampanjo, brez posebnih pretresov in izjav, ki bi morda razburjale. V nasprotju s Trumpom je bil v soboto doma, v zvezni državi Delaware, brez javnih nastopov. V nedeljo pa je nastopil v Severni Karolini.

Toda oči vseh so uprte v Trumpa, ki je dosti bolj bombastičen. Na zborovanjih dobiva močno podporo množic, toda to so tako ali tako njegovi prepričani volivci. V Michiganu so mu zbrani vneto skandirali, kako ga imajo radi, ob njegovem spodbujanju pa so pozivali tudi k temu, da bi bilo treba zapreti guvernerko Michigana, čeprav je bila ona tarča zarote skrajnih desničarjev, ki so jo hoteli ugrabiti. Tudi koronavirus, ki naj bi ga bil Trump povsem prebolel, v njegovi kampanji ne igra praktično nobene vloge. V njegovih nagovorih pandemije covida-19 ni, čeprav so ZDA najbolj prizadeta država na svetu s skoraj 220 tisoč mrtvimi in več kot osmimi milijoni okuženih, širjenje virusa pa v državi znova dobiva zagon.

Vendarle ankete kažejo, da velika večina Američanov ne odobrava Trumpovega spopadanja s pandemijo, ko je vseskozi podcenjeval grožnjo virusa in pomen nošenja mask. To na drugi strani izkorišča in izpostavlja Biden. V soboto je izdal sporočilo za javnost, da je predsednik Trump zavestno zmanjševal grožnjo virusa. "Praktično na vsakem koraku si je panično želel, da bi odšel stran, ne pa da bi trdo delal, da bi ga zajezili," je zapisal demokratski kandidat za predsednika ZDA. Trumpu slabo kaže tudi medijsko. Javno tribuno Bidna v Philadelphii, ki je nadomestila televizijsko soočenje med kandidatoma, si je na ameriški televiziji ABC ogledalo 2,3 milijona več ljudi kot konkurenčno javno tribuno Trumpa v Miamiju, kar je po oceni poznavalcev presenetljivo slabo znamenje za slednjega. Biden tudi sicer v anketah vodi za približno deset odstotnih točk, pomembno pa bo zadnje televizijsko soočenje, ki naj bi bilo v četrtek, četudi vsi pokazatelji kažejo, da besedni spopadi na oblikovanje mnenja volivcev ne vplivajo (več) kaj dosti.
