sl-0
sl
2020-08-13
http://www.fromtheweb.eu
Mike Pompeo na Bledu: Obisk, ki krepi varnost in blaginjo

V koloni oklepljenih avtomobilov

Izjava o varnosti telekomunikacijskih omrežij 5G z ZDA podpisana. Janez Janša je ameriškemu državnemu sekretarju obljubil tesno zavezništvo pri razvoju ne le 5G-omrežij, pač pa tudi vojaštva in energetike.

Ameriški državni sekretar Mike Popeo se je danes v Sloveniji mudil dobrih šest ur. Na Brnik je priletel iz Češke, kjer je v torek začel svojo srednjeevropsko turnejo. Danes je že odpotoval v Avstrijo, v soboto bo še na Poljskem.

Mike Pompeo je na Bledu, na terasi Vile Bled, nekdanje Titove počitniške rezidence, najprej s slovenskim zunanjim ministrom Anžetom Logarjem podpisal skupno izjavo o varnosti telekomunikacijskih omrežij prihodnje generacije 5G. Po navedbah slovenskega zunanjega ministrstva se Slovenija in ZDA strinjata, "da vzpostavitev dinamičnega in odpornega ekosistema 5G terja temeljito oceno dobaviteljev in dobavnih verig ter dosledno upoštevanje načel vladavine prava, varnostnega okolja, etičnih praks in skladnosti dobaviteljev z varnostnimi standardi in najboljšimi praksami". Dodali so, da naj bi bil podpis skupne izjave v skladu s trenutnimi prizadevanji v okviru Evropske unije (EU). Vsekakor pa ni dvoma, da je izjava o varnosti uperjena predvsem zoper telekomunikacijskega giganta Huawei, češ da ta s tehnologijo vohuni za svojo Kitajsko.

Veleposlanica ZDA v Sloveniji Lynda Blanchard

Hvaležni za dvakratno obrambo

Pompeo je po podpisu s sogostiteljem, slovenskim premierom Janezom Janšo stopil pred novinarje na mestu, kjer je televizijskim in fotografskim snemalcem za idilično kuliso služilo jezero z otočkom in cerkvico na njem. Besedo je najprej povzel premier: "Vila, kjer gostimo visoki obisk, je služila slovenski komunistični eliti, medtem ko smo bili drugi v zaporih njenega režima. Na stotisoče naših rojakov je bilo razseljenih po zahodni Evropi, v Severni in Južni Ameriki in Avstraliji. Danes je Slovenija samostojna demokratična republika. Naš boj zanjo ne bi bil uspešen, če ne bi bil svobodni zahodni svet z ZDA na čelu premagal sovjetskega režima, ki je z izvozom totalitarizma razdelil Evropo z železno zaveso in prizadejal smrt in gorje stotinam milijonom ljudi." Janša je nadaljeval: "Slovenci smo hvaležni ZDA za njihovo dvakratno obrambo in reševanje naše stare celine najprej pred nevarnostjo grozot nacizma in nato pred tiranijo komunizma. Fašizem, nacizem in komunizem so slovenskemu narodu povzročili veliko gorja in rane, ki jih še vedno celimo." Premier je dejal, da je si Slovenija danes kot članica EU in Nata želi biti "kredibilen partner in da bi bil naš glas upoštevan." V prizadevanjih Pompea in predsednika ZDA Donalda Trumpa Janša vidi "podporo vrednotam svobode, vladavine prava, človekovih pravic, človekovega dostojanstva in temeljnih svoboščin oziroma nadaljevanje politike, ki je omogočila padec berlinskega zidu."

Bog živi naše prijateljstvo!

Janša: "Ko se še soočamo s pandemijo covid-19, sem prenesel izraze solidarnosti ZDA v spoprijemanju z njo. Pandemija koronavirusa je pokazala, da izzivi niso manjši od tistih pred desetletji, le da je Slovenija del zavezništva, ki je sposobno najti rešitve za te izzive."

Varnostni ukrepi so bili obsežni.

Pompeu je predstavil prednostna področja slovenskega predsedovanja Svetu EU prihodnje leto: "Med temi je soočanje s krizami, kakršne so pandemija ali kibernetski napadi." Omenil je, da je Slovenija je že naredila korake k izpolnjevanju obljub glede Nata. Pri gospodarskem sodelovanju Janša vidi priložnosti "pri razvoju tehnologij v zvezi z vsebino, ki smo jo podpisali v izjavi, ki bo okrepila nacionalno varnost, povečala blaginjo in ohranila odprtost naših družb". In še: "Načela varnosti, svobode, vladavine prava in demokracije naj bodo temelj iskanja skupnih stališč med EU in ZDA v odnosu do Rusije in Kitajske. Če smo v obdobju hladne vojne verjeli, da je največja nevarnost jedrski spopad, danes obstaja še bolj kompleksna grožnja hibridnega napada oziroma kombinirana uporaba kibernetskega in biološkega orožja, elektromagnetnih udarov in uporabe klasičnih armad. ZDA vidimo kot edino silo zahodne civilizacije, ki se je sposobna soočiti s to grožnjo."

Končal je z vzklikom: "Bog živi v stoletjih skovano prijateljstvo med slovenskim in ameriškim narodom!"

Pa Belorusija?

Na eno od novinarskih vprašanj sta Janša in Pompeo izrazila zaskrbljenost zaradi dogodkov v Belorusiji. Janša je predlagal ponovne volitve ob močni prisotnosti mednarodnih opazovalcev. Ameriškega gosta je v Vili Zlatorog na kosilu gostil še slovenski predsednik Borut Pahor, že pred tem pa je tiskovni predstavnici ameriškega State Departmenta uspelo za družbena omrežja posneti, kako uživa ob okušanju znamenite blejske kremne rezine.

Pompea je gostil tudi predsednik Borut Pahor

O obisku bo govoril z Melanio

Pompeo ni ostal neprizadet ob pogledu na Bled, to Prešernovo podobo raja: "Zmagujete! Tu je res prekrasno. Ko sem predsedniku Trumpu povedal, da potujem sem, je bil vesel. Ko je o tem obvestil prvo damo, je bila navdušena, saj se je tu rodila, tu so jo vzgajali. Tudi prva dama vam pošilja lepe pozdrave, sam pa se bom o obisku z njo pogovoril, ko se vrnem v Washington."

"Govorili smo o pomembnih temah, tudi o strateškem partnerstvu med našima državama. Svobodni narodi morajo sodelovati, da se zoperstavijo totalitarnim grožnjam. Slovenija je odločno podprla sankcije EU proti Rusiji zaradi njene dejavnosti v Ukrajini. Ena največjih groženj je kitajska komunistična partija, ki skuša nadzorovati ljudi, informacije in naše gospodarstvo. Z zunanjim ministrom sem podpisal dvostransko izjavo o varnosti omrežij 5G. Tako bomo preprečili delovanje znotraj teh omrežij vsem tistim ponudnikom, ki niso zaupanja vredni, in dodatno zavarovali svoje sisteme. Povsod po svetu seveda želimo sprejemati suverene odločitve, da zaščitimo tudi človekove pravice in svoboščine: v Bejrutu, v Hongkongu, Belorusiji. Ljudje želijo živeti v svobodi. Slovenija je ena vodilnih držav tudi na področju tehnologije. Mislim, da se veter zdaj obrača, in sicer v nasprotno smer od želje kitajske komunistične partije. Vsi si želimo svobodo," je povedal ameriški državni sekretar.

Zmanjšati energetsko odvisnost od Rusov

Pompeo je menil, da bi se gospodarstvi lahko ponovno okrepili po svetovni pandemiji, ki se je začela v kitajskem Wuhanu: "Veseli smo, da Slovenija podpira Pobudo Tri morja. Lani smo imeli uspešen vrh. Februarja letos sem najavil, da bodo ZDA milijardo dolarjev namenile za infrastrukturne projekte na področju energetike." Pri tem se je zavzel za diverzifikacijo energetskih virov, da EU ne bi bila odvisna samo od Rusije. Kot je povedal, se je s pristojnim ministrom Jernejem Vrtovcem pogovarjal tudi o "potencialih jedrske energije nove generacije, ki bo bolj čista", sestal pa se je tudi s predstavniki več slovenskih energetskih podjetij, tudi predsednico uprave Petrola Nado Drobne Popovič , šefom Geoplina Boštjanom Napastom , direktorjem Elesa Aleksandrom Mervarjem , generalnim direktorjem HSE Stojanom Nikolićem in direktorjem Gen Energije Martinom Novšakom .

Državnega sekretarja ZDA Mika Pompea sta sprejela predsednik vlade Janez Janša in zunanji minister Anže Logar.

Med temami je bila tudi gradnja drugega bloka krške nuklearke, ki jo je napovedal že Marjan Šarec, po nekaterih informacijah pa naj bi se v kratkem začelo celo že umeščanje v prostor. Za dobavo jedrskega reaktorja Američani že nekaj časa lobirajo za Westinghouse. Ta je dobavil že tehnologijo za obstoječ jedrski blok. Ameriška gospodarska diplomacija si prizadeva v Evropi na tem področju preprečiti razmisleke o ruski in kitajski tehnologiji. Znano je, da ruska državna družba Rosatom gradi nova bloka madžarske jedrske elektrarne Paks. Američani imajo načrt, da bi zmanjšali energetsko odvisnost (srednje) Evrope od ruskega plina. Za Slovenijo je največji dobavitelj ruski Gazprom, enako velja za Hrvaško. A pri južni sosedi so spet nekaj bolj aktualni ameriški načrti za projekt plovečega terminala za utekočinjeni naravni plin (LNG) pred otokom Krk, ki ga bo sofinancirala tudi Evropska unija.

Urška Bačovnik Janša s podpredsednikovo ženo

Žena ameriškega podpredsednika Susan Pompeo se je v Ljubljani sprehodila z Janševo soprogo Urško Bačovnik Janša , druženje pa sta zaključili na Bledu.
