sl-123
sl
2020-08-14
http://www.fromtheweb.eu
Cohenova knjiga o Trumpu že sedaj buri duhove: Zlati tuši v Las Vegasu, prevarana Melania, davčne prevare, posli s skorumpiranimi ruskimi uradniki

Nekdanji odvetnik Donalda Trumpa Michael Cohen je v četrtek objavil predgovor svoje knjige z naslovom Nelojalen: resnična zgodba nekdanjega osebnega odvetnika predsednika Donalda Trumpa , v katerem med drugim piše, da si je Trump želel njegove smrti. Knjiga bo izšla 8. septembra.

Založba Skyhorse, ki bo izdala knjigo, je sporočila, da gre za najbolj uničujočo poslovno in politično grozljivko stoletja. Šlo naj bi za zgodbo, ki je še ni bilo v časopisih ali na družbenih medijih ali na televizijah.

Cohen služi zadnji dve leti svoje triletne zaporne kazni doma v hišnem priporu. Obsojen je bil zaradi kršenja zakonodaje o financiranju volilnih kampanj, laganja kongresu in drugih kaznivih dejanj. Med drugim je priznal, da je za Trumpa plačal pornografski igralki Stormy Daniels za molk o spolnih odnosih med njo in Trumpom.

Maja so mu odobrili hišni pripor zaradi pandemije covida-19, julija pa vrnili v zapor, ker ni odstopil od namere, da napiše knjigo o Trumpu. Julija so ga potem spet premestili v hišni pripor.

Cohen v predgovoru knjige piše, da se je Trump vedno obnašal kot mafijski šef. Govoril je nejasno, da ga ne bi mogli držati za besedo, vendar so podrejeni vedeli, kaj od njih zahteva.

Piše tudi, da ga je zelo skrbelo, da ga ne bodo ubili, potem ko se je odločil za sodelovanje s preiskavo ruskega vpletanja v ameriške volitve in pred javnim pričanjem o delu za Trumpa v kongresu. Groženj s smrtjo naj bi bilo zelo veliko.

Cohen trdi, da je bil Trump v zaroti z Rusi, vendar ne na tako prefinjen način, kot si zamišljajo njegovi kritiki. Skupaj z Rusi naj bi goljufal za zmago na volitvah, ker je bila zmaga za vsako ceno vedno njegov poslovni model. Prav tako trdi, da doslej še ni bilo intimnega portreta Trumpa, ker nima pravih prijateljev. Njegova knjiga naj bi bila zato polna novosti, ker je bil deset let Trumpov tesni zaupnik.

“Jaz sem bil tisti, ki je zakopal njegove skrivnosti. Jaz sem ga vzpodbudil, naj kandidira za predsednika najprej leta 2011 in nato še leta 2015. Jaz sem mu uredil zvezo z ruskim predsednikom Vladimirjem Putinom v slogu Kremenčkovih.”

“Varal sem pogodbenike v njegovem imenu, ropal poslovne partnerje, lagal ženi Melanii, da prikrijem njegovo nezvestobo in kričal na vsakogar, ki je ogrožal Trumpovo pot do moči. Od zlatih tušev v nočnem klubu v Las Vegasu, do davčnih prevar in poslov s skorumpiranimi uradniki nekdanje Sovjetske zveze. Nisem bil le priča njegovemu vzponu, ampak aktiven in navdušen udeleženec,” med drugim piše Cohen.
