sl-110
sl
2020-11-08
http://www.fromtheweb.eu
Joe Biden: Dajmo si priložnost, da se spet vidimo in slišimo!

Novoizvoljeni predsednik ZDA Joe Biden je v nagovoru ob zmagi Američane pozval, naj si dajo priložnost, naj se spet vidijo in slišijo. Zagotovil je, da bo predsednik za vse Američane, tudi tiste, ki ga niso volili. Pred njim je nastopila Kamala Harris, ki bo 20. januarja postala prva podpredsednica ZDA v zgodovini.

“Amerika je lok moralnega vesolja spet upognila v smer pravičnosti. Vsi smo Američani, dajmo si priložnost,” je med drugim dejal. Poudaril je, da je čas za umik ostre retorike in znižanje temperature, saj politični nasprotniki niso sovražniki.

Biden je govor opravil pred konvencijskim centrom v domačem Wilmingtonu v državi Delaware pred nekaj več kot 1000 podporniki. To je največ, kar jih je imel na svojih dogodkih po izbruhu pandemije koronavirusa v ZDA v drugi polovici marca letos.

To je bil verjetno tudi prvi “drive in” govor zmagovalca predsedniških volitev v zgodovini ZDA, scena pa je bila podobna zabavam Američanov na parkiriščih pred nogometnimi stadioni.

77-letni Biden je navdušeno pritekel na oder in med drugim dejal, da je bil izjemno presenečen, ko je videl izražanje radosti in veselja po ameriških ulicah ob svoji zmagi.

V govoru je zagotovil, da bo predsednik, ki bo združeval, da ne vidi modrih (demokratskih) in rdečih (republikanskih) držav, ampak samo Združene države Amerike.

Spomnil je, da je dobil več glasov kot katerikoli predsedniški kandidat v zgodovini ZDA, in obljubil, da bo delal z vsem srcem za pridobitev zaupanja vseh Američanov.

Napovedal je, da bo že v ponedeljek imenoval posebno komisijo, ki bo v času predsedniške tranzicije postavila temelje za ukrepanje njegove vlade proti pandemiji.

Kot je dejal Biden, je osvojil prepričljivo zmago za ljudi, svojega nasprotnika na volitvah, republikanskega predsednika ZDA Donalda Trumpa, pa ni omenjal.

Trump sicer poraza še ne priznava, njegova kampanja je vložila številne tožbe proti izidu volitev in nihče ne ve, kdaj in kako se bo Trump sprijaznil z dejstvi.

Je pa Bidnovo zmago, kot kaže, sprejela tudi njemu Trumpu izrazito naklonjena televizija Fox News, ki je brez ostrih komentarjev prenašala govor Bidna in Harrisove le z občasnim opozarjanjem, da se predsednik Trump še ni vdal in toži naprej.

Pred Bidnom je nastopila temnopolta Harrisova, ki je z izvolitvijo piše pomembnejše poglavje v zgodovini ZDA, kot ga je Biden kot najstarejši izvoljeni kandidat v zgodovini. Potomka priseljenca z Jamajke in priseljenke iz Indije je prišla na oder oblečena v belo v počastitev 100. obletnice potrditve 19. amandmaja k ameriški ustavi, s katerim so ženske dobile volilno pravico.

“Američani so z izvolitvijo Joa Bidna ustvarili nov dan za Ameriko. Izbrali so upanje, enotnost, dostojnost, znanost in resnico,” je dejala in posebej počastila spomni na pokojnega kongresnika iz Georgie Johna Lewisa, katerega podpora je Bidna poslala na pot osvojitve demokratske nominacije in predsedniškega položaja.

Posebej se je zahvalila temnopoltim volivcem, ki so prišli množično volit, in prav posebej temnopoltim ženskam, ki jih je označila za hrbtenico Amerike. Povedala je, da si njena mama, ko je prišla v ZDA kot 19-letna priseljenka iz Indije, ni mogla nikoli zamisliti današnjega dne.

Pohvalila je tudi Bidna. “Joe, Joe si je drznil prebiti eno največjih ovir v Ameriki, ko je izbral žensko za sokandidatko. Vsaka deklica, ki danes to gleda, vidi, da je Amerika država priložnosti,” je dejala.
