sl-210
sl
2020-11-05
http://www.fromtheweb.eu
Kaj čaka Slovenijo, če zmaga Biden? Odgovarja Bogomil Ferfila

»Pri Američanih šteje predvsem, koliko pri njih kupiš, to je ta njihova ekonomska diplomacija, o kateri ne govorijo toliko kot mi, ampak delajo na tem,« pojasnjuje.

Volitve v Ameriki so vsak dan bliže koncu. A to nikakor ne pomeni, da bo odločitev o novem (starem) predsedniku znana hitro, pa četudi bi se volilni izid zdel jasen. Zdajšnji ameriški predsednik Donald Trump , če gledamo elektorske glasove, se zdi, da predsedniško bitko proti Josephu Bidnu izgublja. Zadnjega le še šest elektorskih glasov loči do zmage in kot kaže, bi mu to lahko uspelo z osvojitvijo šestih elektorskih glasov Nevade, kjer ima rahlo prednost. A obrati so možni in ne moremo reči, da ima Biden zmago že v žepu. Poleg tega je Trump že napovedal, da bo uporabil vsa razpoložljiva orodja, ki so mu na voljo. Zahteval (bo) ponovno preštevanje glasov, preko sodišča pa tudi ustavitev štetja glasovnic, ki prihajajo po pošti. Za nekaj komentarjev in pojasnil smo prosili profesorja Bogomila Ferfilo , s Katedre za analizo politik in javno upravo ter Centra za politološke raziskave pri Fakulteti za družbene vede Univerze v Ljubljani.

Kdo bo novi predsednik ZDA?

Bidna do zmage loči le še šest elektorskih glasov. Ferfila verjame, da bo prejel večino volilnih glasov kot tudi, da mu bo uspelo zbrati vsaj 270 elektorskih glasov. A pri tem opozarja na zmedo v volilnem sistemu čez lužo, kjer ima praktično vsaka država svoj volilni sistem. Le redke imajo proporcialnega, ponekod pa se razlikujejo celo med okrožji: »Ta totalna zmeda ponuja ogromno možnosti za sodne spore.«

Na Trumpovo zahtevo po ponovne štetju Ferfila odvrne, da je to čisto legalno: »Povsod, kjer so rezultati tesnejši od enega odstotka razlike, ima vsak, verjetno to stori tisti, ki je izgubil, pravico zahtevati ponovno štetje.« Če se to dejansko zgodi, bomo na uradne rezultate čakali še precej dolgo. Ferfila je spomnil na primer Busha in Ala Gora , ko so zahtevali ponovno štetje samo za Florido, na uradne rezultate pa je bilo treba čakati več kot mesec: »To je legalno, kar pomeni, da se bodo začele te pravne bitke.« Se bo pravnih možnosti, če izgubi, poslužil tudi Biden, ali bo znal športno prenesti poraz? Ferfila pojasnjuje, da ima poleg Trumpa advokate tudi Biden. Poleg tega pa je dobro založen tudi z denarjem, med drugim je po besedah Ferfile ustanovil še poseben sklad, v katerem zbirajo donacije za pravne bitke.

Zakaj ustavljanje štetja glasov po pošti?

Odgovor, ki ga ponudi profesor, je sledeč: velika večina demokratov je glasovala po pošti. Kjer so razlike tesne in ti glasovi po pošti še niso bilo prešteti, si zato Trump prizadeva ustaviti štetje. Če bi mu uspelo, bi morebiti Trump lahko tudi slavil. A Ferfila temu daje majhne možnosti. Ferfila sicer opomni, da se je ustavljanje štetja že zgodilo. Precedens se je zgodil leta 2000, ko je vrhovno sodišče ukazalo ustavljanje štetja glasov, ki so prišli po pošti kasneje.

Ferfila, ko govorimo o glasovanju po pošti, opozarja še na eno posebnost. V Severni Karolini so štetje podaljšali za devet dni, velja pa še ena posebnost: »Biser je ta, da lahko vrnejo glasovnice volivcem, ki jih lahko popravijo. To je recept za popolno zmedo.« Če bi prišlo do ponovnega štetja in govorimo o nekaj milijonih glasovnic, bi lahko na rezultate čakali mesece, je jasen.

Nemiri in priznanje poraza

Ob vsem volilnem dogajanju in nestrinjanju na političnem parketu poznavalec ameriškega sistema opozarja ne nevarnost, da se to preseli tudi na ulice. Ponekod po večjih mestih namreč že poročajo o nemirih, mi pa smo poročali, da je Trump še e pred znanim končnim rezultatom pozival k uporu, saj da jim volitve skušajo ukrasti.

Priznanje poraza po volitvah je še kako pomembno, opozarja Ferfila. Družba je namreč v tem obdobju izredno razdvojena, rane pa se morajo zaceliti, družba pa spet stopiti skupaj: »Priznanje poraza ni predpisano, ampak a si predstavljate, da Trump prizna, da je poražen? Zelo malo verjetno, je pa to neka pomembna sestavina, ker načeloma velja – to je norma –, da novi predsednik naj ne bi razglasil zmage, dokler stari predsednik ne razglasi poraza.«

Kaj bi prinesla sprememba na vrhu ZDA Sloveniji?

»Odpoklic ambasadorice,« kot iz topa izstreli Ferfila. Nekaj skladov je prišlo, neke velike investicije (tako imenovanih greenfield) s strani Amerike pa ni bilo. Ameriška ambasada se ne vmešava v gospodarstvo, razen ko gre za nakupe, kot je, kar vedno propagirajo – koliko orožja, koliko tega in onega, pojasni. Sicer pa meni, da neke blazne ljubezni med Slovenijo in Ameriko ni: »Tudi to se lahko zgodi, a šele ob daljši simbiozi.«

Janševa čestitka Trumpu

Kako komentira nekoliko rano čestitko Janeza Janše aktualnemu predsedniku ZDA, za katerega se v zadnjih urah zdi, da bo moral vajeti države predati drugemu? »Neke podpore med strankami so vedno bile,« odvrne Ferfila. Sicer verjame, da je bilo dejanje slovenskega predsednika vlade preuranjeno in če bo Trump izgubil, to ne bo metalo najboljšo luč na to odločitev. Tudi zato je mnenja, da je vedno treba počakati na razglasitev rezultatov.

Ne glede na vse za Slovenijo ne vidi nekih sprememb: »Pri Američanih šteje predvsem, koliko pri njih kupiš, to je ta njihova ekonomska diplomacija, o kateri ne govorijo toliko kot mi, ampak delajo na tem. Druga stvar pa je število vojakov, ki jih pošlješ na ameriške misije. Ne bi neke velika "galame" okoli tega zganjal.«

Torej, se bo za Slovenijo kaj spremenilo, če zmaga Trump ali če zmaga Biden? »Ne, ne,« pove Ferfila. Pojasni, da tudi, ko smo imeli levo vlado v Sloveniji in ko je bil na čelu ZDA Obama , se ni nič kaj spremenilo: »Nekih velikih nihanj tukaj ni, ne v politiki, ne v trgovini. Je stvar dolgoročnejših odnosov.«
