sl-137
sl
2020-11-15
http://www.fromtheweb.eu
Trumpovi podporniki in njegovi nasprotniki so drug drugega obtoževali, da so zavedeni

Protesti so potekali tudi drugod po ZDA, kjer so Trumpovi privrženci prav tako zahtevali potrditev njegove zmage.

Protestni pohod podpornikov predsednika ZDA Donalda Trumpa na prestolnico Washington se je v soboto končal z nekaj osamljenimi incidenti in spopadi s predsednikovimi nasprotniki, vendar je policija hitro vse uredila in do večera aretirala le okoli 20 ljudi. Protesti so znova pokazali razdeljenost ZDA. Trumpovi podporniki in njegovi nasprotniki so med drugim drug drugega obtoževali, da so zavedeni.

Protestni pohod, ki so ga organizatorji naslovili Pohod milijon MAGA, se je začel v soboto po krajevnem času in doživel vrhunec zelo zgodaj, ko se je mimo podpornikov na partijo golfa v Virginijo peljal predsednik Trump s kapo MAGA na glavi in jim pomahal skozi zaprto okno. MAGA je kratica Trumpovega slogana Naredimo Ameriko spet veliko.

Trumpovi privrženci so nosili transparente in glasno vzklikali, naj nekdo zaustavi krajo, s čimer so mislili na preštevanje volilnih glasovnic. Demokrat Joe Biden je z zmagami po posameznih državah osvojil 306 elektorjev, prav toliko kot Trump leta 2016 proti Hillary Clinton, na nacionalni ravni pa je Biden dobil kakih 5,5 milijonov glasov več od Trumpa.

Predsednik ZDA izidov ne sprejema in govori o prevari, v kar so prepričani tudi njegovi podporniki. Med tistimi, ki so prišli v Washington ,so bili pripadniki desničarskih organizacij kot so Ponosni fantje, pa tudi običajni Američani, nekateri z družinami. Zbrali so se v mestu na Trgu Svobode in se podali do vrhovnega sodišča ZDA.

Občasno je prihajalo do zmerjanja in prerivanji z nasprotniki Trumpa, a so protesti minili veliko bolj mirno kot protesti proti policijskemu nasilju spomladi in poleti. O nekaj pretepih so poročali le zvečer, ko so nasprotniki Trumpa protestnikom odvzemali in zažigali kape z napisom MAGA, skupili so jo tudi ulični prodajalci Trumpovovih sloganov.

Po besedah tiskovne predstavnice Bele hiše Kayleigh McEnany je na proteste prišlo milijon ljudi, Trump je tvital o več sto tisoč protestnikih, po ocenah medijev in drugih opazovalcev pa jih je bilo več deset tisoč.

Policija je aretirala nekaj Trumpovih privržencev zaradi nošenja orožja in nekaj levičarjev, ki so napadli policiste ali Trumpove privržence. Streljanja do večera ni bilo, mlajšega moškega, ki ga je nekdo zabodel, pa so odpeljali v bolnišnico.

Protesti so potekali tudi drugod po ZDA, kjer so Trumpovi privrženci prav tako zahtevali potrditev njegove zmage.
