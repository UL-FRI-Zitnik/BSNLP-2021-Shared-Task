sl-36
sl
2020-10-30
http://www.fromtheweb.eu
Ameriške predsedniške volitve: Kronični lažnivec proti večnemu politiku

Jasno je, da se na vsakih volitvah udarita karakterno drugačna kandidata, a verjetno še nikdar v zgodovini ne tako različna kot Donald Trump in Joe Biden.

Ameriške predsedniške volitve so vsaka štiri leta prvovrsten politični šov, v katerem so nastop, blatenje nasprotnika in seveda kopica dolarjev pomembnejši od samih programov, ki jih predstavljata kandidata. Vse skupaj je dobilo še dodatne dimenzije s pojavom televizije, ko je demokrat John F. Kennedy leta 1960 v prvem neposrednem prenosu soočenja zmlel favoriziranega republikanca Richarda Nixona in postal najmlajši predsednik ZDA v zgodovini. Dobrega pol stoletja kasneje so vlogo televizije v dobršni meri prevzela socialna omrežja - od facebooka do twitterja. Ta je leta 2016 izkoristil sedanji predsednik Donald Trump - in presenetljivo premagal favorizirano demokratko Hillary Clinton .

Letos se zgodba ponavlja, družbena omrežja kipijo od oglasov, video prispevkov, tvitov, vsega, kar se da na njih spraviti. Upravljavci socialnih omrežij se ne trudijo preveč, da bi ločili zrnje od plev, in brišejo ali opozarjajo le na najbolj sporna sporočila. V tem svetu volivcev, večinoma rojenih krepko po razmahu osebnih računalnikov in drugih elektronskih komunikacijskih naprav za vsakdanjo rabo, pa se letos spopadata možaka, rojena krepko pred izumom vsakdanjih računalnikov: sedanji 74-letni predsednik Donald Trump in štiri leta starejši Joe Biden . In če vsaka štiri leta velja, da sta kandidata karakterno, politično in programsko različna, to še nikoli v sodobni zgodovini ni bilo tako izrazito kot letos.

Iz Bele hiše napravil cirkus

O Donaldu Trumpu je nemogoče na omejenem prostoru napisati vse. Predvsem o tem, kako je skoraj dobesedno zmaličil nekdaj vsaj navzven ugledno funkcijo predsednika najmočnejše države na svetu. Iz Bele hiše je napravil svojevrsten cirkus - nikdar v zgodovini izza njenih zidov še ni pljuskalo toliko tabloidnih informacij in nikdar skozi njena vrata še ni odšlo v politično večnost toliko ministrov, svetovalcev, piarovcev in drugih. In menda še nikdar ni bilo v zasebnih prostorih predsedniškega para toliko kiča kot v zadnjih štirih letih.

Donald Trump: Verjemi, če (z)moreš.

Trump je zagotovo najbolj nenavaden in sporen predsednik ZDA v vseh 231 letih, odkar ta funkcija, ki se je začela z Georgeem Washingtonom, obstaja. V zgodovino bo gotovo šel kot predsednik, ki so ga največkrat ujeli na laži, a se zaradi tega sploh ne vznemirja. Ugledni časnik Washington Post, ki ga Trump podobno kot New York Times in večino ostalih medijev sovraži, je preračunal, da se predsednik v času predvolilne bitke zlaže, izrazi polresnico ali preprosto napačno trditev v povprečju 50-krat na dan. Prognoze kažejo, da bi lahko do konca (prvega) mandata izrekel ali zapisal okoli 25 tisoč dezinformacij. Rekorde ruši na družbenem omrežju Twitter, kjer objavi tudi čez 50 kratkih sporočil na dan, v katerih poveličuje sebe, blati nasprotnike ali pa preprosto trosi neumnosti. Tvit "covfefe", ki se mu je zatipkal na začetku predsedovanja, pa je itak večna enigma za celi svet.

Trumpovo vodilo: Nikoli ne priznaj napake, ne pokaži šibkosti. Krivi so drugi, vse je v redu (četudi ni)

Toda vodenje prve velesile sveta bi moralo biti več kot tvitanje ali prepiranje z novinarji. Trump se ga je lotil na povsem svoj način. Državo vodi kot podjetje, obdal se je s krogom sorodnikov, v prvi vrsti hčerko Ivanko in zetom Jaredom Kushnerjem , in pri tem upošteva zgolj svoj instinkt, ne pa besed svetovalcev. Njegov slogan Najprej Amerika (America First) je iz nekdaj globalizirane države napravil svetovnega egoista. V štirih letih je zrušil večino sporazumov, od političnih in trgovinskih do okoljskih, ki so jih sklenili njegovi predhodniki, in začel svet postavljati na novo. Po svoje je škoda, da predsednika ZDA ne volijo vsi zemljani, saj se s svojimi odločitvami dotika vsakega od njih.

Kakorkoli že, Trump pred novimi volitvami ne ponuja prav dosti - razen obljub in laži. Če bo v torek izgubil mandat, bo to najverjetneje posledica (ne)odziva na pandemijo novega koronavirusa, ki jo je sprva povsem podcenjeval. "Virus bo nekega dne ... Preprosto izginil," je dejal Američanom. Morda bo res - a do 28. oktobra so v ZDA našteli več kot devet milijonov okuženih in nad 230 tisoč umrlih.

Zvesti sopotnik Mike

Če Trump zmaga, mu bo (predvidoma) še štiri leta stal ob strani podpredsednik Mike Pence . Mnogi so ugibali, da bo predsednik za morebiten drugi mandat tega 61-letnika zamenjal z žensko, a to se ni zgodilo. Prepričan konservativec in človek globoke krščanske vere Pence namreč vse od leta 2016 ni storil ničesar, s čimer bi vsaj v javnosti razjezil eksplozivnega šefa. Pence je med letošnjo kampanjo opravil svojo nalogo, še posebej v tednu dni Trumpovega okrevanja po covidu-19, na televizijskem soočenju z demokratsko podpredsedniško kandidatko Kamalo Harris pa ni naredil škode, kar je glavna naloga podpredsedniških kandidatov.

Podpredsednik Mike Pence, mož v senci

Pence nasprotuje splavu in ni naklonjen pravicam homoseksualcev. Velja sicer za umirjenega konservativca, saj redko izstreli kakšno krepko in se je za razliko od Trumpa pripravljen opravičiti za svoje napake. Letos se je na primer opravičil, ko ob izbruhu pandemije med obiskom tovarne ni nosil zaščitne maske.

Sivi mišek s kilometrino

Na drugi strani se za glasove volivcev poteguje demokrat Joe Biden. V primerjavi s Trumpom se zdi kot sivi mišek. Ne rohni, ne zmerja, raje kot množična zborovanja ima neposreden stik z ljudmi. In - za razliko od nasprotnika ima politično kilometrino, ki ji tudi v ZDA komaj najdeš primerjavo. V vrhunski politiki je od svojega 29. leta, torej praktično vse poklicno življenje.

Joe Biden: Raje med ljudi kot na tribuno

Biden, ki se za razliko od Trumpa ni rodil v zlati zibelki (njegov oče je bil prodajalec avtomobilov v majhnem mestu v zvezni državi Delaware, Trumpov pa nepremičninski mogotec v New Yorku), zmeraj deluje nekako utrujeno. Trump ga posmehljivo imenuje Zaspani Joe. Zagotovo ni revolucionar, kar mu očitajo republikanci, in ZDA v primeru izvolitve ne bo popeljal v komunizem ali skrajno levo. V evropskem političnem jeziku bi ga lahko označili za konservativnega socialdemokrata.

Bidnovo vodilo: Priznaj napako, opraviči se, se iz tega nekaj nauči. In glej naprej

Po hudih strankarskih bitkah za nominacijo, ko mu lani ni kazalo najbolje (štafeto je nosil demokratični socialist Bernie Sanders ), se je Biden v tretjem resnem poskusu le dokopal do boja za Belo hišo. Pred tem je večnemu senatorju tudi zaradi lastnih neumnosti večkrat spodrsnilo na kateri od stopničk. Toda zdaj ima pokazati veliko - bil je senator vse od leta 1972, ko je z manj kot 30 leti postal najmlajši član tega elitnega stočlanskega zgornjega doma ameriškega kongresa. Dokler se ni pojavil Barack Obama . Z njim, predsednikom med letoma 2008 in 2016, se je sprva spopadel za demokratsko nominacijo, a pogorel. Nato ga je Obama povabil, da postane podpredsednik ZDA. Med njima se je, tako pravijo, razvilo tesno prijateljstvo in Obama je letos stopil iz politične sence ter odkrito podprl svojega nekdanjega namestnika. To pa po mnenju analitikov zagotavlja več glasov temnopoltih volivcev in - ne gre pozabiti, da je zakonski par Barack-Michelle Obama v ZDA še zmeraj zelo priljubljen.

Revež prehitel bogataša

Seveda ne Donald Trump ne Joe Biden nista revna, daleč od tega, a stroški predvolilne kampanje pri obeh letijo v nebo. Denar pa je odločilen. Donald Trump, katerega premoženje je po oceni revije Forbes vredno okoli 2,5 milijarde dolarjev, je v predvolilni kampanji od donatorjev dobil okoli 600 milijonov dolarjev, porabil pa 800 milijonov. Joe Biden, ki ima po Forbesovi oceni okoli devet milijonov dolarjev premoženja, pa je nabral okoli 980 milijonov dolarjev in porabil okroglo milijardo.

Morebitna naslednja predsednica

Če zmaga Biden, bo podpredsednica ZDA prvič v zgodovini ženska. Doslej sta bili resno v igri le dve: Geraldine Ferraro , ki jo je izbral demokratski predsedniški kandidat Walter Mondale (leta 1984 je izgubil proti Georgeu W. H. Bushu), in leta 2008 Sarah Palin , ki je stala ob rami republikanskemu senatorju in predsedniškemu kandidatu Johnu McCainu, ki ga je porazil prav Obama. Tokrat je v igri 55-letna Kamala Harris iz Kalifornije. Naj ne zveni rasistično, toda v politiki ima tudi to svojo težo: je temnopolta in indijskega izvora.

Kamala Harris, nekdaj najhujša Bidnova kritičarka

Biden je s tem pokazal svojo širino - ali pa politično preračunljivost. Harrisova je bila v bitki za nominacijo njegova najostrejša kritičarka. Kako tudi ne; po študiju prava je začela kariero kot tožilka in leta 2003 je bila izvoljena za okrožno tožilko San Francisca. Na tem položaju je ostala do leta 2011, ko je po zmagi na volitvah leta 2010 nastopila položaj pravosodne ministrice Kalifornije. Leta 2016 je zmagala na volitvah za zvezni senat. Kot senatorka je podpirala zdravstveno reformo, postopno legalizacijo marihuane, pot do državljanstva za nezakonite priseljence v ZDA, prepoved polavtomatskega orožja, davčno reformo z višjimi davki za bogate in podobne liberalne cilje. Na zaslišanjih v odborih se je zaradi tožilskih izkušenj izkazala za ostro in neizprosno zasliševalko.

Zakaj je Kamala Harris še toliko bolj pomembna? Tudi če bo Biden postal 46. predsednik ZDA, se leta 2024 skoraj gotovo ne bo potegoval za nov mandat. In prednost ima takrat številka dve v Beli hiši.
