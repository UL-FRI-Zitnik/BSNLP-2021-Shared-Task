sl-171
sl
2020-12-07
http://www.fromtheweb.eu
Umik ameriških specialcev bo povečal kaos v Somaliji

Zdaj, ko se mu po porazu na volitvah, ki ga še vedno ne priznava, izteka štiriletni predsedniški mandat, Donald Trump hiti z ukazi, ki naj bi – v skladu z željami večine Američanov – izpolnili njegove predvolilne obljube o »končanju neskončno trajajočih vojn, dragih in neučinkovitih«. Trump je tako odločitev zdaj sprejel še za Somalijo, potem ko je že ukazal, da se do srede januarja iz Afganistana umakne 2500 od 5000 ameriških vojakov, iz Iraka pa 500 od 3000.

V petek so z obrambnega ministrstva sporočili, da je ukazal umik ameriških vojakov iz Somalije do začetka leta 2021, to je tik pred 20. januarjem, ko ga bo v Beli hiši in s tem na čelu ZDA zamenjal Joe Biden. Gre za okoli 700 ameriških specialcev, ki so se borili proti džihadistom iz Al Šababa, filiale Al Kaide, in urili somalijsko vojsko, tudi zelo uspešne somalijske specialce.

»Del teh vojakov bo razporejenih zunaj vzhodne Afrike. Drugi pa bodo sodelovali v sosednjih državah Somalije skupaj z zavezniki v ameriških operacijah, ki potekajo na širšem območju Sahela proti nasilnim skrajnežem,« so na ameriškem obrambnem ministrstvu zapisali v sporočilu za javnost. V njem tudi zagotavljajo: »ZDA se ne bodo umaknile iz Afrike.« V Pentagonu tudi obljubljajo, da bodo nadaljevali obveščevalno dejavnost v Somaliji, spremljali dejavnost Al Šababa in nanj iz somalijskih sosed še naprej izvajali zračne napade.

Pentagon svari pred džihadisti

Vsekakor bo ameriški umik iz 16-milijonske Somalije okrepil Al Šabab in zato je povsem v nasprotju z načrti Marka Esperia, donedavnega obrambnega ministra, ki ga je Trump takoj po predsedniških volitvah v začetku novembra odstavil. Tudi v Pentagonu so prepričani, da džihadisti iz Al Šababa ostajajo nevarna grožnja, tudi za zahodne interese.

Novembra so inšpektorji Pentagona celo posvarili Trumpovo administracijo, da bi ameriški umik iz Somalije lahko nevarno škodil boju somalijske vladne vojske proti Al Šababu. Ta izpostava Al Kaide obvladuje velika območja v Somaliji in je znana po svojih napadih na civiliste, tudi v Mogadišu, kjer je bilo na primer v bombnem napadu na hotel Safari 14. oktobra 2017 ubitih več kot 587 ljudi! Ubežniki iz Al Šababa pa trdijo, da so prihodki te teroristične organizacije, ki jih dobi z izsiljevanjem in nasiljem od poslovnežev in kmetov, tako visoki kot prihodki osrednje somalijske vlade.
