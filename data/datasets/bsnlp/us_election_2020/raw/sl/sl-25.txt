sl-25
sl
2020-11-05
http://www.fromtheweb.eu
Obeta se večja sodna drama kot leta 2000

Trump je tožil vrsto zveznih držav, ki so dale prednost Bidnu, in napovedal nove tožbe.

Joe Biden vztraja, da morajo biti prešteti vsi glasovi.

Washington – »Ustavite štetje!« je ameriški predsednik Donald Trump z velikimi črkami pisal po družbenih omrežjih. »Glasovnice, ki bodo prispele po volitvah, ne bodo štele!« Zadnje sporočilo so na twitterju že opremili s svarilom pred zavajanjem o volilnem procesu, še manj je pričakovati, da bodo republikančeve zahteve upoštevale demokratsko vodene zvezne države. Boj za politično prevlado v ZDA se iz volilnih skrinjic seli v sodne palače.

Samo v treh predsedniških kampanjah doslej je bil aktualni predsednik poražen, z božjo voljo bomo mi četrti, je ocenil demokratski predsedniški kandidat Joe Biden . Konservativni kritiki so takoj opozorili na še enega od njegovih številnih besednih spodrsljajev, saj se je to zgodilo že desetkrat v zgodovini ZDA, od tega štirikrat v 20. stoletju. Res pa je vodilni demokrat z več kot 70 milijoni glasov že prejel največ glasov od vseh kandidatov za ameriškega predsednika v zgodovini ZDA, vključno z dosedanjim rekorderjem Barackom Obamo, pod katerim je sprejel položaj podpredsednika.

Drugo največje število dobljenih glasov na volitvah v zgodovini se nasmiha Donaldu Trumpu, kar kaže predvsem na visoko volilno udeležbo. V najhujši zdravstveni krizi stoletja so Američani volili v doslej še nevidenih razsežnostih in so v deležu prebivalstva, ki je glasoval osebno ali po pošti, presegli vse volitve po letu 1908. O zasedbi Bele hiše po 12. amandmaju ameriške ustave odločajo elektorji, katerih število da težo manjšim zveznim državam. Razklanost ameriške družbe daje nesorazmerno težo tudi razklanim zveznim državam. V večini primerov namreč zmagovalec dobi vse njihove elektorske glasove, četudi prevlada s tesno večino glasov.

V zveznih državah s tesnim rezultatom številne tožbe

Za zdaj še vedno niso prešteli vseh glasovnic v Pensilvaniji, kjer je leta 2016 Trump slavil s komaj 44.292 glasovi več od demokratske predsedniške kandidatke Hillary Clinton  . Predsedniku je bi ta rezultat všeč, ne pa tudi letošnji v Wisconsinu, kjer naj bi Biden zmagal s komaj 20.000 glasovi večine. Trump je v tej zvezni državi že vložil tožbo za ponovno štetje glasovnic, v Michiganu, Pensilvaniji in Georgii pa je to napovedal po koncu štetja glasov. To se obeta tudi v Nevadi, ki bi lahko dala Bidnu odločilne elektorska glasove do 270 za razglasitev zmage.

Nekateri podporniki republikanskega predsednika Trumpa bi ustavili štetje glasovnic.

Vodilnemu demokratu v trimilijonski zvezni državi na zahodu ZDA za zdaj pripisujejo manj kot 8000 glasov prednosti in Trumpov sodelavec ter nekdanji veleposlanik v Nemčiji Richard Grenell je v Las Vegasu upravičil tožbo z domnevnimi 10.000 glasovnicami, ki naj bi jih oddali ljudje brez tamkajšnjega prebivališča. Na tiskovno konferenco je pripeljal več državljanov, ki so poročali o uradnih glasovnicah, ki naj bi jih zaradi pandemije prejeli po pošti. Republikanci so od začetka nasprotovali takšnemu glasovanju.

Ameriške volilne zaplete je mogoče spremljati do ustave, ki določanje volilnih pravil tudi pri vseameriških volitvah prepušča zveznim državam. Te morajo seveda upoštevati svoje ustave in skrbeti, da so pravila enaka za vse državljane, republikance pa je še posebej razjezilo soglasje ameriškega vrhovnega sodišča s pensilvanskim, ki je dovolilo prejemanje glasovnic po pošti več dni po koncu volitev. V takšnem položaju so vse bolj razgrete tudi strasti volivcev. V Michiganu in Arizoni so protestirali privrženci predsednika Trumpa, potem ko so se v eni od občin razširile govorice o uporabi svinčnikov, ki jih volilni stroji ne zaznajo.

Kongresni glavobol za morebitnega demokratskega predsednika

V New Yorku, Portlandu, Seattlu, Los Angelesu, Čikagu, Filadelfiji in drugod so se zbirale množice Trumpovih nasprotnikov. V številnih mestih so se protesti gibanja Življenja temnopoltih so pomembna , ki so se začeli zaradi smrti temnopoltega Georgea Floyda med policijsko aretacijo v Minneapolisu, sprevrgli v uničevanje trgovin in lokalov, še hujših nemirov se bojijo, če bi se elektorski glasovi vendarle obrnili Trumpu v prid. Trenutno je verjetnejša možnost Bidnove zmage, toda ameriški volilni prepiri še niso končani.

Demonstranti za štetje vseh glasov v Filadelfijii.

Demokrati mislijo, da ste pomilovanja vredni bedaki, je predsednikovim privržencem v Filadelfiji izjavil Trumpov tesni sodelavec Rudy Giuliani . Nekdanji župan New Yorka je pomagal pri objavi nekdanjih obtožb o korupciji na račun nekdanjega demokratskega predsednika Bidna in njegovega sina Hunterja. »Zmagali bomo na teh volitvah, pravzaprav smo že zmagali,« je Giuliani ponovil Trumpovo izjavo po zaprtju volišč. Po njegovi oceni lahko glasovnice po pošti po 3. novembru pridejo z Marsa ali iz Kanade, ali pa izvirajo od nekoga, ki jih je odposlal 100.000.

Odločilne zvezne države.

Če ima po dosedanjem štetju glasovnic prednost Biden, se demokratom ni posrečilo dobiti večine v senatu, zmanjšala se je tudi njihova večina v predstavniškem domu, zaradi česar bi se lahko spet spremenila razmerja politične moči v državi. Opazovalci ugibajo, ali se zaradi tega že maje stolček predsednici predstavniškega doma Nancy Pelosi , a domnevajo, da se morebitni predsednik Biden ne bo pritoževal, če ga bodo kongresniki prisilili v bolj sredinsko politiko. Senat z republikansko večino, naj je ta še tako tesna, denimo, se ne bo strinjal z okoljevarstvenimi in drugimi radikalnimi načrti newyorške kongresnice Alexandrie Ocasio-Cortez .

Ala Gora je leta 2000 skrbela ustavna kriza

Nekateri so tudi Trumpu priporočali, naj ubere drugačno pot: če se bo sprijaznil s končanjem prvega predsedniškega mandata, mu ustava ne preprečuje drugega pozneje in leta 2024 denimo ne bo starejši od Bidna zdaj. V raziskavi YouGov , objavljeni v časopisu Washington Examiner , so sicer navedli 48 odstotkov vprašanih, ki bi si želeli, da bi se Trump umaknil iz politike, res pa je tudi, da so se agencije za merjenje utripa javnosti zmotile že pred sedanjimi volitvami. Za zdaj predsednikovi sodelavci pozivajo k zbiranju milijonov dolarjev za plačilo odvetnikov, ki bodo nasprotovali porazu na tokratnih volitvah. »Vse zvezne države, ki si jih prisvaja Biden, bomo sodno izpodbijali zaradi prevare volivcev in volitev,« je tvitnil Trump. »Zmagali bomo! Najprej Amerika!«

Na twitterju so tudi to republikančevo sporočilo opremili z opozorilom o zavajanju, toda nakazujejo se še veliko večji zapleti kot po volitvah leta 2000, ko je demokrat Al Gore po dobrem mesecu prenehal vlagati tožbe proti republikanskemu tekmecu Georgeu W. Bushu zaradi izenačenih rezultatov na Floridi. Kljub odločitvi vrhovnega sodišča Bushu v prid je imel na voljo še nekaj pravnih instrumentov, poleg tega je tako kot zdaj Biden in leta 2016 Hillary Clinton prejel več ljudskih glasov od republikanskega nasprotnika Georgea W. Busha, zato je imel tudi veliko podporo javnosti. Vendar podpredsednik demokratskega predsednika Billa Clintona ni hotel tvegati ustavne krize, ki bi odločitev o prihodnjem predsedniku dala v roke predstavniškemu domu.
