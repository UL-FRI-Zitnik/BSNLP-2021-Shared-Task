uk-20038
uk
2021-01-29
http://www.fromtheweb.eu
Трамп не визнає свою поразку: коли вирішиться доля виборів президента США 

Прихильники чинного президента не хочуть бачити Байдена главою держави і не можуть повірити в поразку Трампа. 

Долю президентських виборів у США вирішив Верховний суд, але чинний глава держави Дональд Трамп цього не визнає. Республіканський окружний прокурор штату Техас домагався, щоби одразу в чотирьох інших штатах скасували результат виборів через начебто масові фальсифікації процесу. Суд позов відхилив. 

Від самого ранку до Верховного суду підтягувалися прихильники Трампа, які за добу з’їхалися з усієї Америки. Вони обурені рішенням відхилити техаський позов, який мав залишити президента ще на чотири роки при владі. Остання спроба скасувати перемогу Байдена провалилася, хоча прореспубліканських суддів більшість - 6 до 3. 

Першим, хто виступав перед ними, був звільнений Трампом минулого місяця генерал Майкл Флінн, який сидів у в’язниці через брехню ФБР про російські контакти. 

"Ця споруда не вирішує, хто буде президентом США, ми вирішуємо - хто буде президентом США", - заявив колишній радник Трампа з національної безпеки. 

Але саме на цю споруду покладали найбільше надій, коли подавали позов від Техасу на 4 інші штати. У Пенсильванії, Мічигані, Вісконсині та Джорджії Байден переміг з мінімальною перевагою. У позові ці результати оскаржували та наполягали - штати порушили процедуру голосування. Аби підтримати Техас і відмову свого президента визнавати поразку, під позовом підписалося майже два десятки республіканських штатів і понад сотня конгресменів. Але шанси на розгляд справи від самого початку, стверджували юристи, були мізерні. 

ТСН питала у людей, що зібралися під Верховним судом, що вони збираються робити далі. Ті - відповіді не мають. Вони просто не хочуть бачити Байдена президентом і не можуть повірити в поразку Трампа. 

Долю американських президентських виборів вирішив Верховний суд – але президент і цього не визнає. Республіканський окружний прокурор штату Техас домагався, щоби одразу в чотирьох інших штатах скасували результат виборів через начебто масові фальсифікації процесу. Суд позов відхилив. Чи залишилися в Трампа бодай якісь шанси не пустити Джо Байдена в Білий дім – у сюжеті. 

Трамп на рішення Верховного суду відреагував у Твіттері, заявивши, що боротьба ще триває: "Верховний суд нас підвів. Ні мужності, ні мудрості". 

Протест під Верховним судом і навколо Капітолію президент привітав. Раніше він неодноразово говорив, що до 20 січня ще багато чого може статися. Згідно з законом, усі штати вже мали направити списки членів колегії виборців. 

Чи зважився хтось з республіканських губернаторів у тих штатах, які обрали Байдена всупереч зафіксованим результатам виборів, направити альтернативні списки виборців – буде відомо в понеділок, 14 грудня. В історії США лише раз був прецедент, коли голосували одразу дві колегії - в 1876 році. Пенсильванія, Мічиган і Вісконсин разом мають 46 голосів. Якщо усі їх відпишуть Трампу, це змінить результат виборів на протилежний. Тоді вирішувати, голосування якої з колегій вважати справжнім буде Конгрес, вже новим складом на початку січня. Однак такий розвиток подій більшість експертів вважає малоймовірним.
