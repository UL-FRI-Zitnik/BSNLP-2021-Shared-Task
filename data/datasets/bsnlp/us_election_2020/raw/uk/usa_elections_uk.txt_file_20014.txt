uk-20014
uk
2021-01-29
http://www.fromtheweb.eu
Ключові особливості проведення виборів Президента США у 2020 році 

11:57, 3.11.2020 

Процес проведення виборів Президента США дещо незвичний для українського виборця в принципі, але у 2020 році незвичностей стало лише більше. 

День виборів в Україні – це альфа і омега виборчого процесу. Після дня агітаційної тиші настає день, коли розпочинається голосування, і у той самий день голосування закінчується. Можна сказати, що це єдиний день, крім дня встановлення результатів виборів, який має значення для кандидатів. І саме це робить «день виборів в Україні» таким відмінним від «election day in the US», особливо – у 2020 році. 

Ключова відмінність полягає у тому, що в США у день виборів (3 листопада) вибори насправді не починаються. Це може здатися як мінімум дивним, але голосування у Сполучених Штатах розпочалося вже 9 вересня – тоді відкрилися виборчі дільниці у штаті Алабама. І це при тому, що демократи та республіканці висунули своїх кандидатів лише у серпні (Джо Байдена офіційно висунили 20 серпня), а перші дебати відбулися 29 вересня. Як повідомляє BBC, станом на 1 листопада близько 94 мільйонів американських громадян скористалися можливістю завчасного голосування – це 70% від загальної кількості виборців, які взяли участь у президентських виборах у 2016 році. Втім, завчасне голосування дозволене не у всіх штатах. 

Іще однією принциповою відмінністю від виборів в Україні є можливість проголосувати поштою. Частина штатів застосовують таку практику вже давно – для залучення більшої кількості виборців або з інших причин, інші впровадили це лише зараз – для запобігання поширенню коронавірусу, а у деяких така практика не дозволена. Виборець має подати заявку на отримання поштового бюлетеня (mail-in ballot), а тоді відправити його до встановленого терміну. 

Саме голосування поштою є ледь не головним яблуком розбрату виборчого процесу в США. Кандидат від Республіканської партії і чинний Президент США Дональд Трамп вже неодноразово натякав на те, що може не визнати результати виборів, якщо він не виграє вибори, саме через масове голосування поштою. Зокрема, раніше пан Трамп писав у своєму твіттері: «Через нову безпрецедентно величезну кількість незатребуваних бюлетенів, які відправлять «виборцям» або деінде, цього року НЕМОЖЛИВО БУДЕ ТОЧНО ВСТАНОВИТИ результати виборів 3 листопада, чого дехто і прагне». 

Питання, пов’язані із голосуванням поштою є справжнім полем бою демократів та республіканців. Перші зазвичай намагаються знайти підстави для розширення можливостей для голосування поштою, другі – підстави для стримування цього. Такі позиції партій пов’язані із тим, що республіканці майже у чотири рази менш схильні голосувати поштою, аніж демократи. Тобто, суто статистично, чим менше бюлетенів поштою приймуть виборчі дільниці, тим менше голосів отримають демократи. Саме тому представники партій доходять аж до Верховного суду: республіканці оскаржують рішення про продовження термінів прийому поштових бюлетенів, а демократи – відмову продовжити. 

У підсумку, дедлайн прийому бюлетенів, відправлених поштою, у деяких штатах співпадає із днем виборів. Утім, у 21 штаті граничний термін прийому таких бюлетенів є довшим. Так, у штаті Каліфорнія mail-in ballots, які відправлені 3 листопада чи раніше, будуть приймати аж до 17 листопада. Найдовший термін прийому у штаті Вашингтон – там бюлетені будуть приймати до 23 листопада, але відправити їх можна лише у день виборів. 

Іншою проблемою є неготовність законодавства штатів до такого масового поштового голосування. Адже у деяких штатах заборонено проводити обробку бюлетенів та підрахунок голосів до дня виборів. Це може суттєво затримати підведення підсумків виборів навіть попри те, що значна частина процесів під час обробки та підрахунку бюлетенів у США автоматизована. 

Утім, результати голосування далеко не всіх штатів мають однакове значення. Адже через те, що вибори у США проводяться не прямим голосуванням, а зі застосуванням інституту виборщиків, результати голосування громадян не завжди визначають переможця. Так, у 2016 році громадяни віддали перевагу Гіларі Клінтон, але виборщики зробили президентом Дональда Трампа. Чинна система створює диспропорцію у «вартості» голосів виборців у різних штатах. У підсумку, боротьба насправді ведеться у swing states – штатах, вподобання яких до кінця не визначилися. І одним із таких штатів у цих виборах є Пенсильванія – штат, у якому демократи домоглися продовження терміну прийому бюлетенів на три дні, а опрацювання бюлетенів дозволено починати лише у день виборів. 

У підсумку американців вже попереджають, що «виборча ніч», коли зазвичай попередні підсумки виборів стають відомі, може перетворитися на «виборчий тиждень» чи навіть «тижні» через затримки в опрацюванні та підрахунку бюлетенів. Разом із тим, варто очікувати, що демократи та республіканці неодноразово будуть звертатися до суду щодо визнання тих чи інших бюлетенів дійсними чи не дійсними або щодо визнання поштового бюлетеня таким, що був відправлений вчасно чи пізніше дедлайну. До того ж, не можна виключати, що один із кандидатів не дійде до самого Верховного суду для того, аби «змінити» результати на свою користь, як у 2000 році це зробив Джордж Буш.
