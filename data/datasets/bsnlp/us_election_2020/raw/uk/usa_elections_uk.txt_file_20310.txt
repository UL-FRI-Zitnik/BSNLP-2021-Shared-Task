uk-20310
uk
2021-01-29
http://www.fromtheweb.eu
Поштова служба США - нове поле бою між демократами й республіканцями, бо мільйони американців у листопаді обиратимуть президента поштою 

17 серпень, 2020 

Голос Америки 

Поштова служба США - нове поле бою між демократами й республіканцями, бо мільйони американців у листопаді обиратимуть президента поштою 

Питання про роботу й фінансування федеральної поштової служби стало особливо гострою політичною темою з огляду на розмови про те, що чимало американців в умоваї пандемії планують проголосувати на виборах президента саме поштою. 

Спікерка Палати представників Ненсі Пелосі викликає законодавців із літніх відпусток, щоб проголосувати з питання про фінансування Поштової служби США (United States Postal Service - USPS) на тлі пропозицій нового її керівника Луїса ДеДжоя про скорочення витрат. 

Також у понеділок двоє конгресменів-демократів з юридичного комітету Хакім Джеффріз і Тед Лью звернулись до директора ФБР Крістофера Рея із проханням відкрити кримінальну справу проти ДеДжоя, звинувачуючи його в умисному уповільненні роботи поштової служби, щоб дати президенту Трампу перевагу під час виборів у листопаді, - пише The Hill. 

Позиція демократів 

Демократи побоюються, що мета цих скорочень - затримати доставку бюлетенів для голосування на президентських виборах 3 листопада. 

Тому на розгляд Палати представників, ймовірно, наступних вихідних буде винесено законопроект, що не дозволяє поштовому відомству здійснити зміни "в операціях або рівні обслуговування", як назвала їх Пелосі, в порівнянні з початком 2020 року. 

"Поштова служба є стовпом нашої демократії, закріпленим в Конституції, і вона необхідна для надання найважливіших послуг: доставки рецептів ліків, чеків соціального страхування, зарплатних чеків, податкових декларацій і бюлетенів для заочного голосування мільйонам американців, в тому числі в найвіддаленіших громадах", - заявила Пелосі. 

Лідер демократів в Сенаті Чак Шумер і Пелосі закликали ДеДжоя та інших посадовців USPS дати свідчення в комітеті Палати представників з нагляду та реформ наступного тижня. Шумер заявив, що в разі відмови "постати перед Конгресом" він повинен бути звільнений. 

У листі демократів до ФБР також ідеться, що "принаймні 19 сортувальних апаратів, які можуть обробляти 35 тисяч листів за годину, було демонтовано, а пізніше цього року планують вивести з роботи іще 671 апарат". Також вони згадують, що до свого призначення головою USPS у червні ДеДжой фінансово підтримував виборчу кампанію президента Трампа. 

Позиція республіканців 

Раніше президент Дональд Трамп, не надаючи доказів, заявляв, що голосування поштою призведе до фальсифікації виборів. Минулого тижня він визнав, що затримує надзвичайний пакет фінансування Поштової служби у 25 мільярдів доларів, щоб утруднити поштове голосування. 

Пізніше він відступив від цієї заяви, сказавши, що схвалить фінансування, якщо демократи схвалять пакет допомоги в зв'язку з коронавірусом, який підтримують республіканці. 

Голова апарату Білого дому Марк Медоуз відкинув звинувачення, що Трамп намагається маніпулювати процесом голосування. 

"Президент Сполучених Штатів не втручатиметься в те, як хтось буде законно голосувати - чи йдеться про пошту або якось ще", - заявив Медоуз CNN у неділю. 

Але він сказав, що Білий дім побоюється, що через лавину поштових бюлетенів оголошення результатів виборів 2020 року буде відкладено. 

"Низка штатів намагаються зрозуміти, як вони переходитимуть на загальне голосування поштою, - заявив Мідоуз. - Це жахливо, якщо ми не дізнаємося результати виборів 3 листопада і, можливо, не дізнаємося їх протягом декількох місяців. Для мене це проблематично, тому що Конституція говорить, що тоді Ненсі Пелосі в Палаті представників, фактично, вибере президента 20 січня". 

Чому пошта така важлива? 

Право голосувати у США мають близько 233 мільйонів людей. При цьому, цього року понад 180 мільйонів з них матимуть можливість проголосувати поштою, пише The Washington Post. 

Це можна зробити двома шляхами: 

1. Заочно отримавши бюлетень як відкріпний талон. Для цього треба подати заяву із поясненням, чому виборець не може бути присутній на дільниці у день голосування. У 2020 до причин заочного голосування у деяких штатах додався острах за здоров'я у зв'язку із COVID-19. 

2. Скориставшись правом на безумовне повсюдне голосування через пошту (виборцю причину вказувати не треба): ця практика уже домінувала у п'яти штатах, але на виборах 2020 доєднаються іще чотири. 

Дональд Трамп і перша леді Меланія запросили відкріпні поштові бюлетені для голосування у Флориді. Президент наполягає, що існує різниця між масовим безумовним голосуванням поштою для всіх виборців і заочним голосуванням за відкріпними талонами, адже тоді виборець повинен пройти відповідну процедуру реєстрації у своєму виборчому окрузі. 

Багато аналітиків вважають, що немає ніяких свідчень, які вказують на те, що голосування по пошті дає перевагу одній партії над іншою. На їхню думку, створення перешкод для голосування поштою може обернутися проти республіканців, бо серед їхніх прихильників багато людей похилого віку, які, можливо, віддадуть перевагу голосувати поштою, а не особисто в умовах пандемії. 

Дивіться також: У різних країнах світу відбуваються акції на підтримку протестувальників у Білорусі. Відео
