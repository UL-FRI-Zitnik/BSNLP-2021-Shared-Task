uk-20308
uk
2021-01-29
http://www.fromtheweb.eu
Home / Світ / Америка / Безпрецедентні заходи безпеки у Вашингтоні: США готуються до протестів і інавгурації 

Безпрецедентні заходи безпеки у Вашингтоні: США готуються до протестів і інавгурації 

17/01/2021 13:27 

Фото: CNN 

Місто Вашингтон, округ Колумбія, та всі 50 штатів США посилили заходи безпеки на тлі акцій протесту напередодні інавгурації президента Джо Байдена, яка відбудеться 20 січня. 

Як повідомляють американські ЗМІ, Федеральне бюро розслідувань попередило про ймовірні збройні виступи прибічників Дональда Трампа. Заклики щодо проведення таких акцій у неділю поширювалися в соцмережах, зокрема й серед ультраправих груп. 

Відтак у столицях всіх штатів встановили бар’єри для захисту урядових будівель. 

CNN називає заходи безпеки на Капітолійському пагорбі та навколо нього “безпрецедентними”. 

Силовики хочуть запобігти повторенню заворушень, які 6 січня обернулися захопленням Капітолію та загибеллю п’яти осіб. 

Центральна частина Вашингтона повністю заблокована, включно з деякими мостами через Потомак. Вулиці перекриті бетонними блоками та металевими загородженнями. Зачинено Національний торговий центр. До округу Колумбія стягнуті тисячі військових Національної гвардії. Вони влаштували місце відпочинку в мармурових холах Капітолію. 

Команда обраного президента Джо Байдена просила американців уникати поїздок до Вашингтона на інавгурацію через коронавірус. 

Репетицію інавгурації, заплановану на неділю, 17 січня, відклали через проблеми безпеки. 

Як інформувала “Новинарня“, надвечір 6 січня натовп прибічників чинного президента Дональда Трампа взяв штурмом будівлю Капітолію – парламенту США – у Вашингтоні. Попри те, що демократ Джо Байден на президентських виборах переміг зі значним відривом та захистив свою перемогу в судах, ключовим етапом мав стати підрахунок голосів виборників на спільному засіданні двох палат Конгресу США 6 січня. На цей день Трамп зібрав у Вашингтоні мітинг своїх прихильників, переважно привезених з інших регіонів. Мітингарі влаштували сутички з поліцією, прорвали охорону навколо та всередині Капітолію і на деякий час захопили будівлю парламенту. Вони розбивали вікна й влаштовували безчинства в деяких кабінетах. Частина членів Конгресу і працівників заблокувалися в сесійній залі та інших приміщеннях або були евакуйовані. 

У сутичках або внаслідок інших надзвичайних подій навколо штурму загинули п’ять осіб. Зокрема, поліція застрелила 35-річну жінку-ветеранку з числа протестувальників, яка намагалася залізти в розбите вікно. Ще чотири особи померли “внаслідок надзвичайних ситуацій”, зокрема один поліцейський. 

Twitter назавжди забанив президента Трампа за підбурювання протестів. 

13 січня Палата представників проголосувала за те, щоб Дональд Трамп став першим президентом США, якому двічі оголосили імпічмент. Однак Сенат вочевидь не встигне усунути Трампа з посади до інавгурації президента Байдена (20 січня).
