uk-20317
uk
2021-01-29
http://www.fromtheweb.eu
Home / Світ / Америка / Трамп обіцяє “пекельну битву” за Білий дім. ВІДЕО 

Трамп обіцяє “пекельну битву” за Білий дім. ВІДЕО 

06/01/2021 09:47 

Дональд Трамп. Фото: Reuters 

Президент США Дональд Трамп заявив, що влаштує “пекельну битву” за посаду, якщо демократи “захоплять” Сенат та Білий дім. 

Про це Трамп заявив під час мітингу своїх прихильників у вівторок, 5 січня. 

На виступі в місті Далтон у Джорджії президент закликав “боротися за чесні підсумки виборів”. 

“Можна програти й сказати: ну, добре, я програв. Спробую іншим разом… А, може, і не спробую, може, я просто повернуся до звичайного життя. Але коли ти перемагаєш з величезною перевагою, а вони крадуть у тебе перемогу та фальсифікують результати – це неприпустимо”, – заявив Трамп. 

Чинний голова Білого дому вважає, що переміг 3 листопада “з великим відривом”, підкресливши неприйнятність “фальсифікації виборів”. 

На початку грудня влада штату Джорджія повторно сертифікувала результати президентських виборів, вкотре підтвердивши перемогу Джо Байдена за підсумками вже третього перерахунку виборчих бюлетенів. 

Нещодавно The Washington Post повідомила з посиланням на аудіозапис телефонної розмови, що Трамп вимагав від держсекретаря штату Джорджія республіканця Бреда Раффенспергера “знайти потрібну кількість голосів” для забезпечення йому перемоги в Джорджії на виборах президента. 

Нагадаємо, чергові вибори президента США відбулися 3 листопада 2020 року. При цьому рекордна частина американських виборців проголосували поштою та достроково (близько 100 мільйонів). 

Оскільки президента США визначають не прямим голосуванням, а через виборників, то ключове значення має перемога кандидатів у так званих “хитких” штатах, або штатах-“гойдалках” (swing state, battleground state) – це штати США, де кандидати від Демократичної та Республіканської партій мають приблизно рівні шанси бути обраними. Аналітики визначили такі хиткі штати: Айова, Вірджинія, Вісконсин, Міннесота, Мічиган, Невада, Нью-Гемпшир, Огайо, Пенсильванія, Північна Кароліна, Флорида. Із них Байден виграв у більшості, а також у Джорджії й Аризоні. 

14 грудня 2020 року кандидат від демократів Джо Байден отримав необхідну кількість голосів виборників для того, щоби його перемога на виборах президента США була формально затверджена системою електорального коледжу. 

За Джо Байдена та Камалу Гарріс проголосували 306 виборників, за Дональда Трампа й Майка Пенса – 232. 

Інавгурація Байдена на пост президента США запланована на 20 січня 2021 року. Через пандемію коронавірусу вона пройде в новому форматі. 

Водночас чинний президент-республіканець Дональд Трамп відмовляється визнати свою поразку.
