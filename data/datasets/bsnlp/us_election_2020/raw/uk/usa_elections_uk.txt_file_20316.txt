uk-20316
uk
2021-01-29
http://www.fromtheweb.eu
Опитування: Байден лідирує за результатами дострокового голосування на виборах у США 

У США менш ніж за добу відбудуться чергові президентські вибори. Суперник чинного президента країни республіканця Дональда Трампа — кандидат від Демократичної партії, колишній віцепрезидент Джо Байден — лідирує за всіма результатами опитувань. 

Так, згідно з опитуванням CBS News і компанії YouGov, Джо Байдена підтримали 66% з понад 90 мільйонів американців, які вже проголосували за процедурою дострокового голосування, запровадженою через коронавірус. Лише 32% опитаних проголосували за Трампа. 

Водночас Трамп лідирує серед тих, хто планує голосувати в день виборів — 69% проти 27% у Байдена. 

За даними національних соціологічних опитувань, Байден набирає 52% голосів, а Трамп — лише 43%, повідомляє BBC. 

Видання також зазначає, що більшість штатів майже завжди голосують однаково, а тому існує лише декілька штатів, в яких обидва кандидати мають шанси на перемогу, і саме вони є місцем битви для кандидатів. Згідно з рейтингами, на виборах 2020 року такими штатами є Флорида, Огайо, Айова, Північна Кароліна, Джорджія та Техас. 

Наразі Трамп має незначну підтримку лише трьох штатів — Айови, Огайо і Техасу. 

Кандидат у президенти США від Демократичної партії Джо Байден уже висловив упевненість у своїй перемозі у Twitter. 

«Будьте впевнені, це битва, в якій ми можемо перемогти і переможемо. Я почав цю кампанію, кажучи, що ми ведемо битву за душу нашого народу — і сьогодні я вірю в це ще глибше», — написав він. 

Натомість Трамп не вірить в результати опитувань, проведених перед виборами, і запевняє, що «насправді [його показники] мають гарний вигляд» і що він переможе, повідомляє AFP. 

Президентські вибори в США відбудуться 3 листопада. 

За тиждень до президентських виборів Емі Коні Барретт склала присягу й офіційно стала 115-ю суддею Верховного суду США. Демократична партія опиралася призначенню, наполягаючи, що суддю має обрати новий президент — зокрема, Барретт може вплинути на результати виборів.
