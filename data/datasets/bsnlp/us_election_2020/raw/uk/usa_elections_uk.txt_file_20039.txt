uk-20039
uk
2021-01-29
http://www.fromtheweb.eu
Віце-президент США Пенс відмовився відстороняти Трампа від посади 

Пенс назвав такий варіант розвитку подій таким, що не відповідає інтересам нації та Конституції. 

Майк Пенс відмовився застосовувати 25-у поправку до Конституції / REUTERS 

Віце-президент США Майк Пенс 12 січня відмовився від закликів спікера Палати представників Ненсі Пелосі застосувати 25-у поправку до Конституції і усунути таким чином президента Дональда Трампа з посади. 

Як повідомляє The Hill, Пенс назвав такий варіант розвитку подій таким, що не відповідає інтересам нації та Конституції. 

"Я не вважаю, що такий варіант розвитку подій відповідає справжнім інтересам нашої нації або відповідає Конституції", - написав Пенс у листі до Пелосі, опублікованому у вівторок ввечері. 

"Минулого тижня я не піддався тиску, щоб вийти за межі своїх конституційних повноважень і переглянути підсумки виборів, і тепер не поступлюсь намаганням Палати представників вести політичні ігри в такий серйозний час у житті нашої нації ", - додав він. 

Пенс впевнений, що використання 25-ї поправки для усунення Трампа "створило б страшний прецедент". Він наголосив, її слід застосовувати лише у випадках, коли президент недієздатний або має інвалідність, що заважає йому виконувати обов'язки. 

"Я закликаю вас і кожного члена Конгресу уникати дій, які ще більше розділяють і розпалюють пристрасті. Працюйте з нами над тим, щоб знизити температуру та об’єднати нашу країну в той час, коли ми готуємося до інавгурації обраного президента Джо Байдена", - додав Пенс. 

Він пообіцяв і надалі буду добросовісно співпрацювати з майбутньою адміністрацією Білого Дому. 

Штурм Капітолію у Вашингтоні та нова спроба імпічменту Трампа 

6 січня у Вашингтоні сотні прихильників Трампа увірвались до будівлі Капітолію в той час, коли там проходило спеціальне спільне засідання обох палат Конгресу з питання підрахунку і затвердження голосів колегії виборників на виборах президента і віце-президента Сполучених Штатів. 

Після кількох годин безладів поліція звільнила будівлю Капітолію від протестувальників. Спецзасідання відновилося, і конгресмени затвердили перемогу на виборах президента кандидата від Демократичної партії Джо Байдена. 

7 січня обидві палати Конгресу США завершили підрахунок голосів колегії виборників і затвердили перемогу Байдена на виборах президента. 

Своєю чергою Трамп пообіцяв впорядковану передачу влади Байдену. 

Інавгурація Байдена запланована на 20 січня. 

11 січня представники демократичної більшості у Палаті представників США представили проект резолюції про імпічмент Трампу за “підбурювання до заколоту”. Голосування за цей документ може відбутися у середу, 13 січня. 

Палата представників США також розробила резолюцію із закликом до віце-президента Майка Пенса перебрати на себе виконання обов’язків президента. 

Читайте останні новини України та світу на каналі УНІАН в Telegram
