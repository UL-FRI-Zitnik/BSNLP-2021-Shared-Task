uk-20312
uk
2021-01-29
http://www.fromtheweb.eu
Штаб Байдена пригрозив Трампу примусовим виселенням з Білого дому 

П'ятниця, 6 листопада 2020, 17:41 

На тлі повідомлень, що президент США Дональд Трамп не планує "здаватись" на виборах, виборчий штаб Джо Байдена попередив, що Трампа можуть примусово випровадити з Білого дому. 

Про це заявив речник штабу Байдена Ендрю Бейтс, повідомляє "Європейська правда" з посиланням на CNN. 

"Як ми сказали 19 липня, на цих виборах рішення приймає американський народ. І уряд Сполучених Штатів цілком здатний вивести порушників з Білого дому", - заявив Бейтс, очевидно маючи на увазі президента-республіканця. 

Цю заяву Бейтс зробив у відповідь на повідомлення про те, що Трамп не планує визнавати поразку, якщо Байден буде визнаний обраним президентом США у п’ятницю. 

Останні підсумки підрахунку голосів показують, що Трамп поступається Байдену у ключових штатах, які є вирішальними для перемоги на виборах. 

У ніч на п’ятницю Байден вийшов у лідери в Джорджії, а у п’ятницю - в Пенсильванії. Перемога у цих штатах забезпечить Байдену виграш на виборах президента США. Водночас Трамп без голосів виборників Джорджії і Пенсильванії не має шансів на переобрання. 

Якщо ви помітили помилку, виділіть необхідний текст і натисніть Ctrl + Enter, щоб повідомити про це редакцію.
