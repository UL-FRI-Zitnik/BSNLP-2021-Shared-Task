uk-20252
uk
2021-01-29
http://www.fromtheweb.eu
Трамп відреагував на перемогу Байдена: каже, що вибори ще не закінчилися 

Субота, 7 листопада 2020, 19:25 

Чинний президент США Дональд Трамп стверджує, що вибори ще далекі від завершення, а медіа - союзники його конкурента Джо Байдена підігрують йому, оголошуючи переможцем. 

Про це повідомляє "Європейська правда". 

"Ми всі знаємо, чому Джо Байден поспішає видати себе за переможця і чому його медіа-союзники так намагаються допомогти йому: вони не хочуть, щоб правда була розкрита", - заявив Трамп у відповідь на оголошення Джо Байдена переможцем виборів. 

"Річ у тім, що ці вибори ще далекі від завершення. Джо Байден не був визнаний переможцем у жодному з ключових штатів", - додав він. 

Він знову нагадав, що у Пенсильванії спостерігачам республіканців не дали доступу для спостереження за підрахунком голосів. 

"Законні голоси вирішують, хто буде президентом, а не засоби масової інформації", - заявив Трамп. 

За його словами, кампанія Трампа з понеділка дасть хід справі у суді, "щоб забезпечити повне дотримання виборчого законодавства і визначення законного переможця". 

"Американський народ має право на чесні вибори: це означає підрахунок всіх законних бюлетенів, а не підрахунок будь-яких незаконних бюлетенів. Це єдиний спосіб забезпечити повну довіру громадськості до наших виборів", - заявив Трамп. 

Незадовго до оголошення Байдена переможцем Трамп заявляв, що саме він виграв вибори з великим відривом.
