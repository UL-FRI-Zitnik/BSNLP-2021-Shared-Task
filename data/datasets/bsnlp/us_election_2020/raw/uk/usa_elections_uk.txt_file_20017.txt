uk-20017
uk
2021-01-29
http://www.fromtheweb.eu
Вибори у США: Трамп лідирує в усіх шести ключових штатах 

Середа, 4 листопада 2020, 07:04 

Республіканець Дональд Трамп перемагає демократа Джо Байдена у всіх шести так званих ключових штатах, де до останнього невідомо, яка партія і який кандидат переможе на виборах. 

Як повідомляє "Європейська правда", про це свідчать дані підрахунку голосів видання Politico. 

Трамп виграв у Флориді (29 голосів виборників) з перевагою у 3%, у Джорджії (16 голосів) пораховано 76% бюлетенів і чинний президент впевнено перемагає – 8% переваги. 

В Айові (6 голосів) пораховано 88% бюлетенів і перевага Трампа над Байденом складає 6%, у Північній Кароліні (15 голосів) після підрахунку 94% бюлетенів Трамп лідирує у 2%. 

У Техасі (38 голосів) його перевага складає 6%, хоча там пораховано 78% бюлетенів, в Огайо (18 голосів) порахували 94% бюлетенів і Трамп лідирує з відривом у 8%. 

Байден зберігає шанси на перемогу без голосів виборників з цих штатів, але тільки із незначним відривом. 

Для перемоги на виборах кандидату необхідно набрати мінімум 270 голосів виборників.
