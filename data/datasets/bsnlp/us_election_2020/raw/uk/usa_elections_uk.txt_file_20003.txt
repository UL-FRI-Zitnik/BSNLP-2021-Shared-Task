uk-20003
uk
2021-01-29
http://www.fromtheweb.eu
Колегія виборників затвердила перемогу Байдена на президентських виборах США 

Колегія виборників своїм голосуванням затвердила перемогу Джо Байдена у виборах президента США. 

У понеділок 14 грудня члени Колегії виборників, що представляють усі 50 штатів та Округ Колумбія, зібралися щоб віддати голоси так, як доручили їм виборці штатів: 306 голосів із необхідних 270 для перемоги – за Байдена, 232 – за Дональда Трампа. 

Зазвичай цей етап голосування відіграє суто формальну роль, проте у цьому році важливіший через небажання Дональда Трампа визнавати свою поразку на виборах та його численні спроби оскаржити результати голосування. 

Голосування розпочалося о 10 ранку за Північноамериканським східним часом у Вермонті і завершилося невдовзі після 17 години, коли свої голоси віддали виборники Каліфорнії. 

Усі ключові штати – Невада, Джорджія, Пенсильванія, Аризона, Мічиган та Вісконсин, де Трамп до останнього сподівався змінити результат на свою користь, віддали голоси виборників за Байдена. Усі голоси були віддані так, як і планувалося – у жодному штаті не знайшлося так званих "зневірених виборників", які проголосували інакше, аніж їм доручили виборці штату. 

У Пенсильванії, Джорджії, Аризоні та Вісконсині виборники від Трампа, які були б делеговані голосувати у Колегії виборників в разі його перемоги у штатах, все одно зустрілися окремо, щоб символічно внести голоси на користь Трампа. З юридичної точки зору, це нічого не змінює. 

Наступний формальний крок у виборчій процедурі – підрахунок голосів у Конгресі, що відбудеться 6 січня. 

Група конгресменів-республіканців з Палати представників, віддані Трампу, збираються ставити під сумнів результати у ключових штатах на засіданні Конгресу, коли результати голосування затверджують, але на цьому етапі це вже не може зіграти значної ролі.
