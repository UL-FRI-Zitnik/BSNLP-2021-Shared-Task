uk-20040
uk
2021-01-29
http://www.fromtheweb.eu
Трамп почав юридичну сутичку за Білий дім: перші позови і умова визнання фіаско 

8 листопада 2020, 11:12 

Адвокат Трампа Рудольф Джуліані заявив, що у команди є майже 90 свідків щодо пов'язаних з виборами позовів. 

Республіканська партія штату Аризона і республіканський Національний комітет подали позов до суду округу Мерікоп через голосування в штаті Аризона. Вони вважають, що під час підрахунку голосів в окрузі співробітники виборчих дільниць не врахували потенційно вирішальні голоси. 

Республіканці у своєму позові посилаються на деяких спостерігачів і двох виборців, які стверджували, що проблема з машинами для голосування призвела до відхилення частини голосів, повідомляє Reuters. 

Прихильники президента Дональда Трампа зажадали ручної перевірки бюлетенів, які виборці подали особисто. Вони також просили суддю заборонити підтвердження результатів голосування до завершення перевірки. 

Державний секретар штату Аризона Кеті Хоббс назвала позов вивертом і заявила, що прихильники Трампа "хапаються за соломинку". 

Крім того, адвокат президента США Дональда Трампа Рудольф Джуліані заявив, що у команди є майже 90 свідків щодо пов'язаних з виборами позовів, повідомляє Sputnik. 

Агентство цитує Джуліані, який заявив, що у команди є майже 90 свідків: буде поданий судовий позов про вибори у Філадельфії і Піттсбурзі (штат Пенсильванія). 

Коли Трамп заспокоїться і визнає Байдена президентом? 

Президент Сполучених Штатів Дональд Трамп готовий визнати, що програв на виборах, тільки за умови провалу юридичних процесів, розпочатих його штабом, повідомляє Fox News з посиланням на джерела. 

За інформацією телеканалу, американський лідер "ввічливо визнає поразку", якщо "не буде шляху до виграшу" після завершення тяжб. 

Коли оголосять результати виборів президента США 2020 

3 листопада в США пройшли вибори президента. День голосування не є вирішальним і не означає завершення виборів, оскільки в кінцевому підсумку президента обирають члени Колегії вибірників. Всього їх 538. Представники кожного штату зобов'язані проголосувати так, як більшість його жителів, а кількість вибірників залежить від чисельності його населення.​ 

Бувають випадки, коли вибірники порушують негласне правило і віддають свій голос на користь іншого кандидата – того, за кого не проголосувала велика частина виборців штату. 

​Голосування колегії відбудеться майже через півтора місяці після дня голосування. У 2020 році голосування колегії вибірників відбудеться 14 грудня. 

Зазвичай стає ясно, хто переміг на виборах президента США на наступний день після виборів. Але цього року через пандемію потрібно буде чекати бюлетені, відправлені поштою, і з цієї причини оголошення результатів може зайняти більше часу. 

За результатами виборів 2020, офіційно ім'я нового президента США оголосять 6 січня на спеціальному засіданні Конгресу. 

Після обрання нового президента, йому виділяється час на призначення міністрів. 

Церемонія інавгурації нового глави США за традицією проходить 20 січня біля будівлі Капітолію у Вашингтоні. 

Вибори в США - про що йшлося раніше: 

Новообраний президент Джо Байден виступив зі зверненням до нації у своєму рідному місті Вілмінгтон. Він пообіцяв стати президентом для всіх американців, включаючи 70 мільйонів людей, які проголосували за переобрання Дональда Трампа. 

Чинний глава Білого дому Дональд Трамп заявив, що вибори ще не закінчилися і його штаб відстоюватиме свої позиції за результатами виборів у суді в понеділок. Він додав, що зараз Байден офіційно не затверджений переможцем у жодному зі штатів. 

Повідомлення про фальсифікації на президентських виборах у США послаблять авторитет Джо Байдена як президента, заявив колишній американський сенатор від штату Віргінія Річард Блек. 

Президент України Володимир Зеленський привітав кандидата в президенти США Джо Байдена з перемогою на виборах. 

Колишній держсекретар США, екскандидат у президенти Хілларі Клінтон висловила радість у зв'язку з перемогою Джо Байдена на виборах президента країни. 

Зараз ви переглядаєте новину «Трамп почав юридичну сутичку за Білий дім: перші позови і умова визнання фіаско». Інші новини світу читайте в розділі «Світ». Якщо ви знайшли помилку, видiлiть її мишкою та натисніть Ctrl + Enter. Якщо ви знайшли помилку, видiлiть її мишкою та натисніть Ctrl + Enter
