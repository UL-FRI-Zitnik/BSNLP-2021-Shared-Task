uk-20332
uk
2021-01-29
http://www.fromtheweb.eu
Home / Світ / Америка / Трамп став першим президентом США, якому двічі оголосили імпічмент 

Трамп став першим президентом США, якому двічі оголосили імпічмент 

14/01/2021 08:43 

Дональд Трамп. Фото: REUTERS 

Палата представників Конгресу США оголосила імпічмент президенту США Дональду Трампу через його роль у підбурюванні натовпу своїх прихильників до штурму Капітолію минулого тижня. У єдиній статті імпічменту Трампа звинувачують у заклику до заколоту. 

За оголошення імпічменту в середу, 13 січня, проголосували 222 демократи і 10 членів Республіканської партії. Проти виступили 197 республіканців, передає “Радіо Свобода”. 

Таким чином, Дональд Трамп став першим американським президентом, якому імпічмент був оголошений двічі. Вперше це сталося 18 грудня 2019 року, тоді Палата представників проголосувала за імпічмент Трампу за статтею “перевищення повноважень” через прохання до української влади розслідувати діяльність родини Джо Байдена, нині обраного президента США. 

Остаточне рішення з питання про відсторонення президента від влади ухвалює Сенат. Він навряд чи візьметься за розгляд справи про імпічмент до президентської інавгурації Джо Байдена, яка пройде 20 січня. 

Віцепрезидент США Майк Пенс 12 січня оголосив, що не має наміру починати процес відсторонення президента Дональда Трампа від влади на підставі повноважень, наданих йому 25-ю поправкою до конституції країни. 

Як інформувала “Новинарня“, надвечір 6 січня натовп прибічників чинного президента Дональда Трампа взяв штурмом будівлю Капітолію – парламенту США – у Вашингтоні. Попри те, що демократ Джо Байден на президентських виборах переміг зі значним відривом та захистив свою перемогу в судах, ключовим етапом мав стати підрахунок голосів виборників на спільному засіданні двох палат Конгресу США 6 січня. На цей день Трамп зібрав у Вашингтоні мітинг своїх прихильників, переважно привезених з інших регіонів. Мітингарі влаштували сутички з поліцією, прорвали охорону навколо та всередині Капітолію і на деякий час захопили будівлю парламенту. Вони розбивали вікна й влаштовували безчинства в деяких кабінетах. Частина членів Конгресу і працівників заблокувалися в сесійній залі та інших приміщеннях або були евакуйовані. 

6 січня в сутичках або внаслідок інших надзвичайних подій навколо штурму загинули чотири особи. Зокрема, поліція застрелила 35-річну жінку з числа протестувальників, яка намагалася залізти в розбите вікно. Ще три особи померли “внаслідок надзвичайних ситуацій”. 

Правоохоронці заявили, що внаслідок заворушень 6 січня понад 50 співробітників поліції Капітолію та поліції Вашингтона отримали тілесні ушкодження, і кілька співробітників поліції Капітолію були госпіталізовані з серйозними травмами.
