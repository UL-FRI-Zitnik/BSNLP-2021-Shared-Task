uk-20319
uk
2021-01-29
http://www.fromtheweb.eu
Президентські вибори у США 2020: демократів представлятиме Байден 

19 серпня 2020 

Джо Байден став офіційним кандидатом від Демократичної партії на президентських виборах у США, що відбудуться у листопаді. 

Такими є результати голосування з'їзду партії, що пройшов переважно в онлайн режимі. 

Офіційно про те, хто став кандидатом від демократів повідомлять у четвер, коли Байден прийме пропозицію балотуватися в президенти. 

Джо Байден, фактично, залишився єдиним кандидатом від демократів після того, як з перегонів вибув його останній конкурент Берні Сандерс. 

Від республіканців йому протистоятиме нинішній президент США Дональд Трамп. 

Нині у соціологічних опитуваннях президент Трамп поступається Джо Байдену. 

Вибір однопартійців привітали два президенти-демократи Білл Клінтон та Джиммі Картер, а також колишній державний секретар Колін Павел. 

Як заявив пан Клінтон, нинішній президент Дональд Трамп приніс "хаос" в овальний кабінет, тоді як у важки часи, такі, як нині, це місце має стати "командним центром". 

Це вже третя спроба 77-річного Джо Байдена потрапити на найвищу державну посаду у США. Він також номінувався у 1988 та 2008 роках. 

Джо Байден також був віцепрезидентом за часів президента Барака Обами. 

Байден і Україна 

З 2014 року до січня 2017 року Джо Байден фактично відповідав за український напрямок зовнішньої політики США. За цей час він здійснив кілька візитів до України і посприяв звільненню українського генпрокурора Віктора Шокіна. 

Саме вимогу Байдена до української влади звільнити Шокіна та роботу його сина Хантера Байдена в наглядовій раді української газовидобувної компанії Burisma намагалися використати у передвиборчій кампанії адвокат Трампа Руді Джуліані та його команда. 

Телефонна розмова Дональда Трампа з Володимиром Зеленським, де президент США згадував цю тему, призвела до початку розслідування в рамках імпічменту в американському Конгресі. 

Хочете отримувати найважливіші новини в месенджер? Підписуйтеся на наш Telegram або Viber!
