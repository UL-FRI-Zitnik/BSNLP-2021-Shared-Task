uk-20307
uk
2021-01-29
http://www.fromtheweb.eu
Без балу і Трампа, але з Леді Гагою: якою і коли буде церемонія інавгурації Джо Байдена (5 фото) 

Інавгурація нового президента США відбудеться 20 січня о 19:00 за київським часом. 

Інавгурація 46-го президента США Джо Байдена відбудеться 20 січня у Вашингтоні на сходах Капітолія, де засідає Конгрес, під охороною тисячі бійців Нацгвардії. Це одна з найграндіозніших подій для Америки, за якою стежить увесь світ. Усі офіційні урочистості, зокрема, складання присяги, інавгураційна промова лишаться незмінними. Але кількість гостей буде значно обмеженою, як і формат самого заходу. 

Програму церемонії оприлюднив інавгураційний комітет 5 січня, за день до штурму Капітолія. Попри можливі небезпеки, очільниця Вашингтона заявила, що інавгурація президента США має бути публічною. 

ТСН.ua розповідає, якою буде інавгурація Джо Байдена, та як традиційні урочистості змінили і штурм Капітолія, і пандемія. 

Церемонія 

Церемонія вступу на посаду президента США бере свій початок від 1789 року, коли урочистості відбувалися в Нью-Йорку, де на той час був Конгрес. У Вашингтоні інавгураційна церемонія вперше відбулася за 12 років, коли на посаду вступав третій президент Томас Джефферсон. А от саме в Капітолії проводять урочистості після 1829 року, коли президентом США став Ендрю Джексон. 

Джо Байден і віцепрезидентка Камала Гарріс присягу складуть на західній терасі Капітолійського пагорба. Це відбудеться о 12:00 за місцевим часом (19:00 за Києвом). Трибуну для інавгурації президента США почали споруджувати ще у листопаді 2020 року. 

Присягу президент США складає на Біблії, а після глава держави звертається до нації з інавгураційною промовою, в якій новобраний президент озвучує головні меседжі політики нової адміністрації. Зосередиться, як відомо, новообраний президент США Джозеф Байден на "об'єднанні Америки". 

"Я урочисто присягаюсь, що буду сумлінно виконувати обов'язки президента Сполучених Штатів, оберігати й захищати Конституцію США", — ці слова традиційно проголошує кожен президент США під час вступу на посаду. 

Так, після виголошення присяги, розпочинається найбільш видовищне дійство — інавгураційнахода. Але через коронавірус під час інавгурації 46-го президента США її не буде, альтернативою буде віртуальна версія. 

Організатори залишили марш американських військ. Вони з дотриманням карантину пройдуть перед новообраним лідером і віцепрезиденткою. Після цього Джо Байден у супроводі військових вирушить до своєї резиденції — Білого дому. 

Гімн Америки виконає Леді Гага, яка підтримувала Джо Байдена під час виборів. А також заплановано виступ ще однієї попдіви — Дженіфер Лопес. Зазначимо, що виступи зірок є традиційними на інавгураціях президентів. До слова, в Барака Обами на другій інавгурації виступала Бейонсе. Тоді Джо Байден на посаді віцепрезидента стояв поруч із зіркою, тримаючи руку на серці. 

Також на урочистостях пролунає 46 пісень найвідоміших зірок: Дуа Ліпи, Боба Марлі, Бейонсе тощо. За словами членів команди Байдена, у музичній добірці цьогоріч буде відображено усе різноманіття американської нації. На думку організаторів, такий музичний супровід офіційної події є своєрідним посланням громадянам і світу про об’єднання всіх людей Америки і початок нової ери. 

Заходи безпеки 

Після штурму Капітолія було ухвалено рішення про посилення заходів безпеки, щоб уникнути провокацій і терактів. Капітолій і Білий дім огороджені бар'єрами, потрапити на інавгурацію можна буде тільки за квитками. 

Головні локації охоронятиме понад 20 тисяч військових зі зброєю. Тимчасово припинять роботу понад десять станцій метро. 

Мери кількох міст вже запровадили надзвичайний стан, а в деяких штатах привели у бойову готовність Нацгвардію і обмежили доступ до самої будівлі, де будуть урочистості. 

Також на цьогорічні урочистості значно вплинула пандемія і основна частина відбуватиметься онлайн, щоб не наражати гостей, зокрема, 78-річного вже вакцинованого главу держави, на небезпеку зараження коронавірусом. 

"Я думаю, буде багато віртуальності у США і залученими будуть навіть більше людей, аніж завжди", — висловлювався ще раніше Джо Байден. 

Своєю чергою, інавгураційний комітет закликав американців не приходити на урочистості, а спостерігати за ними з дому. Також буде обмежено кількість акредитованих журналістів на події й учасників інавгурації, на ній будуть лише члени Конгресу США, кожен з яких може запросити одного гостя. 

Україну на інавгурації Джо Байдена представлятиме посол у Вашингтоні Володимир Єльченко. 

За інформацією CNN, учасників урочистостей зобов'яжуть на заході бути в захисних масках і дотримуватися дистанції, "також триває обговорення про те, що всі, хто перебуватиме на трибуні поряд з обраним президентом, повинні будуть здати тести на COVID-19". 

У 2021 році також вирішили відмовитися від урочистого обіду для членів Конгресу з нагоди інавгурації, скасували всі бали, котрі традиційно влаштовували увечері й наступного дня після інавгурації. 

До слова, нині всі, хто приїздять до Вашингтона, повинні пред'явити негативний результат тесту на коронавірус. 

Урочистості без Трампа 

За традицією, у день інавгурації нового президента США він з дружиною зустрічається із родиною свого попередника в Білому домі. Ексгосподар президентської резиденції з дружиною має зустріти нову президентську родину й ознайомити їх з усіма особливостями Білого дому. Також під час гостини вони разом п'ють чай. 

Але особливістю інавгурації-2021 буде те, що на ній, всупереч традиції, нинішнього лідера США Дональда Трампа, найімовірніше, не буде. Він, до слова, досі не визнав перемогу свого конкурента Джо Байдена. Очікується, що Трамп залишить Білий дім ще вранці 20 січня. 

Натомість урочисту церемонію відвідають: колишні президенти Барак Обама, Джорж Буш і Білл Клінтон. Також приїде віцепрезидент США Майк Пенс. 

Трансляція інавгурації 

Організатори заходу обрали американського актора, продюсера й режисера Тома Генкса ведучим спеціальної телепередачі "Celebrating America", присвяченій інавгурації президента США. Трансляцію шоу 20 січня здійснить низка американських телеканалів, зокрема ABC, CBS, NBC, CNN та MSNBC. Також ефір можна буде подивитися в YouTube, Amazon Prime Video, Twitch і NewsNOW від Fox. 

Цікаві факти про інавгурацію в США 

Останніми роками, як повідомляють у посольстві США в Україні, голова Верховного суду приводить до присяги новообраних президентів, але 30-го президента Келвіна Куліджа до присяги приводив його батько, нотаріус. Це відбулося вночі в 1923 році у фермерському будинку у Вермонті. Сталося це після отримання новини про смерть президента Воррена Гардінга. 

Барак Обама присягу складав чотири рази. Уперше в 2009 році голова Верховного суду США вимовив кілька слів неправильно, наступного дня Обама знову склав присягу. Вже у 2013 році через попередній інцидент він склав першу присягу непублічно, а наступного дня — публічно. 

У 1841 році сталася трагедія після інавгурації Вільяма Генрі Гаррісона. Він, попри сильні морози в день присяги, відмовився одягнути пальто. І після переохолодження помер від застуди, пробувши на посаді лише 32 дні. 

А перший президент США Джордж Вашингтон був єдиним, інавгурація якого відбувалася у двох містах. Уперше, як вже зазначалося, у Нью-Йорку 30 квітня 1789 року, вдруге — у березні 1793 року у Філадельфії, яка на той час була столицею країни. 

На фінішній прямій. За добу у Вашингтоні відбудеться інавгурація 46 президента США. Церемонія буде не схожою на всі попередні. Через пандемію замість глядачів на національній алеї розмістили 200 тисяч прапорців. А через загрозу можливих заворушень на вулиці вивели понад 20 тисяч нацгвардійців. Про підготовку до інавгурації з Вашингтона – дивіться далі.
