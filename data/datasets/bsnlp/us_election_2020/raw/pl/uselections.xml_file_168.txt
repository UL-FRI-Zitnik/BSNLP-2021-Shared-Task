168
pl
2020-10-23
http://www.fromtheweb.eu
Zagłosowało już 47 milionów Amerykanów. Wśród nich wiceprezydent Mike Pence

Wiceprezydent Mike Pence oraz Karen Pence oddali głosy w siedzibie rady miejskiej miasta Indianapolis, w stanie Indiana. Pence w przeszłości pełnił funkcję gubernatora tego stanu, jak również jako jego przedstawiciel zasiadał w amerykańskiej Izbie Reprezentantów.

- To wielki zaszczyt i przyjemność powrócić do domu – mówił wiceprezydent w krótkim komentarzu udzielonym dziennikarzom zebranym w budynku rady Indianapolis.

Po porannym głosowaniu Pence powrócił na kampanijną trasę. Jeszcze w piątek ma odwiedzić Swanton w stanie Ohio i Pittsburgh w Pensylwanii. W sobotę uda się na Florydę. Wszystkie trzy stany zaliczają się do tak zwanych swing states, czyli stanów, w których przed wyborami nie da się jednoznacznie oszacować, który z kandydatów uzyska tam lepszy wynik. To właśnie te stany mogą okazać się kluczowe zarówno dla Donalda Trumpa, jak i Joe Bidena.

Wiceprezydent Mike Pence zagłosował w wyborach prezydenckich PAP/EPA/JUSTIN CASTERLINE.

Jak przekazała agencja Reutera, państwo Pence dołączyli do ponad 47 milionów Amerykanów, którzy oddali już swoje głosy we wcześniejszym głosowaniu. W związku z wysoką liczbą głosów oddanych droga korespondencyjną, w tegorocznej elekcji spodziewana jest rekordowa frekwencja.
