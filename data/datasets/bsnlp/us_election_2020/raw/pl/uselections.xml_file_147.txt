147
pl
2020-09-09
http://www.fromtheweb.eu
Amerykanie poczekają na wynik wyborów prezydenckich

Kampania wyborcza w Stanach Zjednoczonych zwykle rozkręca się po Święcie Pracy, które w Ameryce w przeciwieństwie do reszty świata przypada na pierwszy poniedziałek września. W tym jednak wyjątkowym z powodu pandemii sezonie oprócz sondaży – w których Joe Biden utrzymuje dziesięciopunktową przewagę nad Donaldem Trumpem w skali całego kraju – i politycznych sporów pojawił się nowy problem: czy wybory uda się przeprowadzić poprawnie i sprawnie policzyć głosy. Amerykański elektorat jest osobliwie podzielony. Zwolennicy prezydenta Trumpa w znakomitej większości chcą zagłosować osobiście. Z kolei wyborcy demokraty Bidena są bardziej zdyscyplinowani w sprawie wynikającej z COVID-19 społecznej izolacji i wolą oddać głos korespondencyjnie, co wiele stanów w swoich wewnętrznych przepisach przewiduje. Problem polega na tym, że wobec wzmożonego zainteresowania alternatywnym sposobem głosowania niekoniecznie uda się wszystkie głosy zliczyć od razu. 3 listopada wieczorem, kiedy zamknięte zostaną lokale wyborcze, zapewne będzie można podać wyniki ze stanów z dużą przewagą elektoratu demokratycznego, jak Kalifornia i Nowy Jork, oraz republikańskiego, jak Oklahoma czy Alabama. Na rezultat z kluczowych tzw. swing states (stanów remisowych), jak Michigan, Ohio, Floryda czy Wisconsin oraz po raz pierwszy od 44 lat Teksas, trzeba będzie jednak poczekać. I o ile stacje telewizyjne, świadome, że nie wszystkie głosy zostały zliczone, zawahają się przed podaniem nazwiska zwycięzcy, o tyle sam Donald Trump , który będzie mieć zapewne dużą przewagę w głosach oddanych osobiście, może ogłosić się zwycięzcą. Choć podczas lipcowego wywiadu z Chrisem Wallace’em z Fox News zapytany o to, czy uzna wynik wyborów , dał do zrozumienia, że będzie to zależało od tego, czy będzie dla niego korzystny.
