75
pl
2020-11-03
http://www.fromtheweb.eu
Wybory prezydenckie w USA. Kiedy poznamy zwycięzcę?

We wtorek 3 listopada Amerykanie ruszają do urn, by wybrać prezydenta. W tym roku kandydują obecna głowa państwa republikanin Donald Trump i demokrata Joe Biden. Czy już w środę poznamy wyniki wyborów? Istnieje duże prawdopodobieństwo, że nie - wyjaśniamy dlaczego.

Wybory w USA 2020. Jakie są zasady? W USA wybory prezydenckie odbywają się na innych zasadach niż np. w Polsce. Nie trzeba tam zdobyć większej liczby wszystkich głosów w kraju - o wyborze prezydenta decydują elektorzy.

Każdy z 50 stanów USA ma przypisaną konkretną liczbę elektorów, proporcjonalną do swojej ludności. Łącznie jest ich 538, a do zwycięstwa potrzebne jest poparcie co najmniej 270 z nich. W zdecydowanej większości stanów obowiązuje zasada "wygrany bierze wszystko". Przykładowo jeśli Pensylwania dysponuje 20 elektorami, to wszyscy oni powinni poprzeć tego kandydata, który uzyska więcej głosów w tym stanie, nawet jeśli jego przewaga nad rywalem będzie minimalna. Dlatego kluczowe do zwycięstwa w całych wyborach są tzw. swing states , czyli te stany, w których poparcie dla obu kandydatów jest podobne. Według sondaży w tym roku są nimi m.in. wspomniana Pensylwania, Floryda, Teksas, Michigan, Karolina Północna, Ohio czy Arizona. W stanach takich jak Kalifornia (bastion Demokratów) czy Oklahoma (bastion Republikanów) wynik jest w zasadzie przesądzony, a kandydaci nie prowadzą tam intensywnej kampanii. Czytaj także: Trump kontra Biden, czyli starcie o przyszłość klimatu, środowiska i gospodarki Wybory w USA 2020. Kiedy poznamy wynik? Oficjalny wynik wyborów w USA zostanie podany dopiero 14 grudnia, kiedy zbierze się kolegium elektorów. Czy oznacza to, że będziemy musieli poczekać z ogłoszeniem zwycięzcy niemal półtora miesiąca? Prawdopodobnie nie. Choć zdarzają się tzw. elektorzy wiarołomni, czyli tacy, którzy głosują wbrew woli wyborców ze swojego stanu, to należą oni to absolutnych wyjątków. Z bardzo dużą dozą pewności, znając wyniki wyborów w danym stanie, będziemy wiedzieć jak zagłosują pochodzący z niego elektorzy. Przy każdych wyborach w ciągu kilku godzin od zamknięcia lokali agencja prasowa AP i największe amerykańskie stacje telewizyjne przedstawiają swoje prognozy wyników w poszczególnych stanach. Bazują je na spływających wynikach cząstkowych i sondażach. Prognozy te uznawane są powszechnie za wiarygodne i to na ich podstawie jeden z kandydatów ogłasza swoje zwycięstwo, a drugi przyznaje swoją porażkę. Tak było cztery lata temu, gdy Donald Trump wygłosił triumfalne przemówienie już w środę nad ranem czasu polskiego (wybory prezydenckie w USA zawsze odbywają się we wtorek). W 2020 r. może być jednak nieco inaczej, a to z powodu epidemii koronawirusa i masowego głosowania korespondencyjnego Amerykanów. Każdy ze stanów ma swoje zasady oddawania głosów, jednak przepisy umożliwiły listowne wybory dziesiątkom milionów Amerykanów. Liczenie tych głosów może sprawić trudności komisjom wyborczym, a kandydaci mogą podważać ich prawidłowość. Fałszerstwa związane z głosowaniem korespondencyjnym wielokrotnie sugerował sam Donald Trump. Listownie głos oddają dużo chętniej zwolennicy Joe Bidena niż urzędującego prezydenta. Dlatego, szczególnie w przypadku małych różnic między kandydatami w poszczególnych stanach, możemy spodziewać się batalii sądowych, zmierzających do podważenia wyników głosowania. Jeśli wynik w całym kraju nie będzie jednoznaczny, dopiero efekt sądowych procesów pozwoli na wskazanie zwycięzcy. A to może potrwać nawet kilka tygodni. Czytaj także: (mt)
