236
pl
2020-11-08
http://www.fromtheweb.eu
Wiceszef MSZ o wygranej Bidena: w sprawach zasadniczych nie będzie większej zmiany

Największe amerykańskie media (CNN, Fox News czy NBC) przekazały w sobotę, że kandydat Partii Demokratycznej Joe Biden wygrał wybory prezydenckie. Według ich projekcji wyborczych demokrata za sprawą zwycięstwa w Pensylwanii zapewnił sobie 273 głosy elektorskie (CNN informuje także o sześciu kolejnych z Nevady). Do objęcia urzędu wymagane jest uzyskanie minimum 270 głosów. Nie są to jednak ostateczne wyniki. Sztab Donalda Trumpa zapowiedział już pozwy wyborcze w kilku stanach.

- Wszystko wskazuje na to, że wybory prezydenckie w USA wygrał Joe Biden. Kolejne informacje spływające ze Stanów Zjednoczony pokazują jego przewagę w "swing states". Chociaż wszyscy zdajemy sobie sprawę, że Kolegium Elektorskie zbiera się dopiero 14 grudnia i wtedy będzie w sposób oficjalny ogłoszone zwycięstwo Joe Bidena - powiedział wiceszef MSZ.

Wskazał także, że już dziś "spływają do Waszyngtonu gratulacje z całego świata". - Polska dąży do jak najlepszych relacji ze Stanami Zjednoczonymi, tak było za prezydentury Donalda Trumpa i tak będzie także w przyszłości. W sprawach zasadniczych - polityki bezpieczeństwa, współpracy w ramach NATO - nie przewiduję większej zmiany. Partnerstwo polsko-amerykańskie jest ufundowane na rzetelnej, realnej analizie rzeczywistości i zagrożeń, jakie pojawiają się dla bezpieczeństwa Europy Środkowej, Polski i wspólnoty euroatlantyckiej - powiedział Przydacz. Jak dodał, jest spokojny o stan polsko-amerykańskich relacji.

Zaznaczył, że prezentowana przez demokratów ocena polityki rosyjskiej jest w dużej części zbieżna z polską oceną. - Współpracowaliśmy z demokratami, z prezydentem Barackiem Obamą w roku 2015, w 2016. W tamtej administracji Joe Biden był wiceprezydentem. Jego zaangażowanie w regionie Europy Środkowej i Wschodniej, chociażby wsparcie polityczne dla Ukrainy, jest bardzo dobrze znane. Decyzja szczytu NATO z 2016 roku o rozlokowaniu jednostek NATO w Polsce także miała miejsce za czasów demokratów w Białym Domu - powiedział wiceminister.

Wyraził przekonanie, że także teraz będzie można budować dobre relacje z USA. - Z naszej perspektywy ważne jest zaangażowanie amerykańskie w inicjatywę Trójmorza. W pierwsze dyskusje, jakie toczyły się wokół koncepcji Trójmorza, w których uczestniczył prezydent Duda w 2015 r., angażowali się zarówno politycy republikanów jak i demokratów - zwrócił uwagę Przydacz.
