216
pl
2020-11-04
http://www.fromtheweb.eu
CNN: Trump bierze Indianę i 11 głosów elektorów

Pierwsze 11 głosów elektorskich w wyborach prezydenckich w USA zdobył w Indianie Donald Trump - podała stacja CNN. W 2016 roku Trump również tam wygrał. Joe Biden wciąż czeka na dobre wieści. Do zwycięstwa w wyborach potrzebne jest zebranie 270 elektorów. O tym, kto zasiądzie w Gabinecie Owalnym, zadecydować może ponad 220 milionów uprawnionych do głosowania Amerykanów. Śledź przebieg amerykańskich wyborów z TVN24 i portalem tvn24.pl. 

Wygląda na to, że w tym roku ustanowimy w Maine rekord frekwencyjny – powiedział CNN sekretarz stanu Maine Matthew Dunlap. Poprzedni rekord frekwencji w tym stanie w Nowej Anglii wyniósł 72 procent. Jak podają lokalne władze, jeszcze przed otwarciem lokali we wtorek swój głos drogą pocztową oddała ponad połowa wyborców.

"Nasza sytuacja w całym kraju wygląda naprawdę dobrze. Dziękuję" – napisał na Twitterze prezydent Donald Trump.

W części lokali wyborczych w Indianie i Kentucky zakończyło się głosowanie. Choć wyniki nie zostały jeszcze ogłoszone, spodziewane jest tutaj zwycięstwo Donalda Trumpa. Przed czterema laty w Indianie ubiegający się o drugą kadencję Trump wygrał z przewagą 19 punktów procentowych. W Kentucky różnica między nim a ówczesną kandydatką demokratów Hillary Clinton była jeszcze większa - wynosiła blisko 30 punktów procentowych.

W dniu wyborów kandydat Partii Demokratycznej Joe Biden udał się do rodzinnego Scranton w Pensylwanii. Następnie na parkingu przed związkiem zawodowym przemawiał do około 50 osób, w tym wolontariuszy. Biden, po pobycie w Filadelfii, pojechał do Wilmington w stanie Delaware, gdzie od lat mieszka. Pensylwania to jeden ze stanów wahających się. Zwycięstwo w nim może zdecydować o wygranej w całym kraju. W ubiegłych wyborach wygrał tu Donald Trump.

Niedługo spodziewamy się wstępnych wyników w Indiany i Kentucky.

Jeżeli wygra Donald Trump to można się spodziewać dalszego pogłębienia relacji polsko-amerykańskich, które przez ostatnie cztery lata rozwijały się w tempie fenomenalnym. Polska, mimo że jest członkiem Unii Europejskiej i członkiem NATO, ma specjalne relacje z USA – powiedział doktor Bogdan Szafrański.

- Żadna administracja amerykańska nie będzie traktowała Polski inaczej niż Unii Europejskiej. (…) Donald Trump rozpoczął pewną batalię z Unią Europejską. Jedną z bardziej niepokojących rzeczy, którą obiecał przed ewentualną kolejną kadencję, to wprowadzenie ceł na produkty z UE, na co Europa zapewne odpowie podatkiem od amerykańskich firm cyfrowych. Ta wojenka może trwać bardzo długo – zwróciła uwagę w rozmowie z TVN24 amerykanistka, doktor Renata Nowaczewska.

Joe Biden jest już w Wilmington, w stanie Delaware, gdzie planuje spędzić wieczór wyborczy. Jak powiedział dziennikarzom, cieszy go wysokie zainteresowanie głosowaniem, które obserwuje przed lokalami.

Na antenie TVN24 ruszył wieczór wyborczy.

Stany wahające się – to one zdecydują, kto zasiądzie w Białym Domu. Swing states, czyli stany wahające się, to regiony, które tak historycznie, jak i sondażowo nie wykazują jednoznacznej lojalności partyjnej. To na nich swoją kampanijną aktywność skupiają kandydaci ubiegający się o Biały Dom. Floryda, Karolina Północna, Michigan, Wisconsin, Pensylwania i Arizona. We wszystkich tych stanach przed czterema laty zwyciężył Donald Trump, jednak teraz sondaże wskazują na jego kontrkandydata, demokratę Joe Bidena.
