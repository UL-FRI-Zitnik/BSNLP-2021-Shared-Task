41
pl
2020-11-04
http://www.fromtheweb.eu
CNN: Biden zabrał republikanom Wirginię, Trump bierze kluczowe Ohio

Donald Trump wygrywa na środkowym wschodzie i środkowym zachodzie, a Joe Biden na niemal całym wschodnim i na całym zachodnim wybrzeżu Stanów Zjednoczonych - podaje stacja CNN. Po wielu godzinach liczenia głosów wciąż wielką niewiadomą jest to, kto będzie kolejnym prezydentem USA. Prawdopodobnie Trump zdobędzie Ohio i Florydę, a Biden - Wirginię. Do zwycięstwa w wyborach potrzebne jest zebranie 270 głosów elektorów. Kto zasiądzie w Gabinecie Owalnym na kolejne cztery lata? Śledź przebieg amerykańskich wyborów z TVN24 i portalem tvn24.pl. 

W USA spłynęły pierwsze wyniki z kluczowych stanów Michigan oraz Wisconsin. W obu z nich prowadzi prezydent Donald Trump, ale jest zbyt wcześnie, by mówić o tym kto zwycięży w tych stanach. W Michigan przeliczono blisko jedną czwartą głosów i na ten moment ubiegający się o drugą kadencję Trump wygrywa 57,8 procent do 40,2 procent. W sąsiadującym z nim Wisconsin spłynęła już ponad jedna czwarta wyników. Na czele jest Trump z 50,5 procent. Biden ma 47,8 procent. Michigan, Wisconsin oraz Pensylwania, stany z tzw. Pasa Rdzy, łącznie zapewniają 46 głosów elektorskich. Sondaże nie przewidziały tu wygranej Trumpa w 2016 roku. Jego zwycięstwo w tym regionie doprowadziło do największej wyborczej sensacji XXI wieku.

Wirginia Zachodnia dla Donalda Trumpa - wynika z pierwszych wyników przedstawionych przez agencję AP. W Wirginii Zachodniej tradycyjnie silnym poparciem cieszą się republikanie. W poprzednich wyborach, w 2016 roku Donald Trump zdobył w tym stanie o ponad 40 procent głosów więcej niż jego demokratyczna rywalka Hillary Clinton.

O godzinie 1.30 czasu polskiego zamknięto lokale wyborcze w Karolinie Północnej, Ohio oraz Wirginii Zachodniej. Ohio to klasyczny swing state. Od 1964 roku wybory wygrywa tam kandydat, który ostatecznie zwycięża także w całym kraju. Gra toczy się tu o 18 głosów elektorskich.

Podawane wyniki amerykańskich wyborów prezydenckich dotyczą częściowych danych. Do tej pory w żadnym z hrabstw nie przeliczono wszystkich oddanych głosów - tych w głosowaniu wczesnym i w dzień wyborczy. Najwięcej głosów przeliczono na kluczowej wyborczo Florydzie, która ma aż 29 głosów elektorskich. Po raportach dotyczących około połowy głosów przewagę 50,2 do 48,9 ma ubiegający się o reelekcję Donald Trump. W stanie nie przeliczono jednak wielu głosów z Miami i Orlando, które są bastionami demokratów oraz północnego-zachodu stanu, gdzie dominują wyborcy republikanów. Amerykańskie media zgodnie oceniają, że jest jeszcze za wcześnie na stwierdzenie, kto zwycięży na Florydzie.

Joe Biden wygrywa w Vermoncie – podała agencja AP, bazując na sondażach i pierwszych wynikach z lokali. Demokrata zdobywa pierwsze 3 głosy elektorskie.
