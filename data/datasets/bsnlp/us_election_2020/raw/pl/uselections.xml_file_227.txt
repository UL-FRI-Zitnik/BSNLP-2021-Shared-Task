227
pl
2020-11-02
http://www.fromtheweb.eu
Czy sondaże wyborcze znów mogą się mylić?

Wokół prognozowania wyników wyborów powstał cały „przemysł". To, kto zostanie prezydentem USA, próbują przewidzieć tysiące dobrze opłacanych specjalistów. I ci specjaliści są niemal zgodni co do wyniku. W tej kampanii wyborczej sondaże już dawno uczyniły kandydata demokratów Joe Bidena zwycięzcą. Portal FiveThirtyEight szacuje szanse Bidena na wygraną na 88 proc. i przewiduje, że zdobędzie on 341 głosów elektorskich, gdy Trump 197. Model opracowany przez „The Economist" daje Bidenowi aż 96 proc. szans na wygraną. Można więc uznać, że były demokratyczny wiceprezydent ma już zwycięstwo w kieszeni. Wszak, według portalu RealClearPolitics, miał on na pięć dni przed wyborami średnią przewagę sondażową nad Trumpem w kluczowych stanach wynoszącą 3,6 pkt proc. Tyle że w 2016 r. niemal wszystkie sondaże dawały zwycięstwo Hillary Clinton. Na pięć dni przed wyborami miała jednak nieco mniejszą przewagę nad Trumpem niż Biden – wynoszącą 1,6 pkt proc. I tak jednak wróżono jej zdobycie ponad 300 głosów elektorskich. Ostatecznie zdobyła ich 227, a Trump 304. I do dzisiaj zastanawia się, jak to się mogło stać. W tym roku wielu analityków głowi się więc nad tym, czy sondaże okażą się podobnie mylące jak cztery lata temu. Wyborów nie wygrywa się bowiem sondażami. One rozstrzygają się w kilku kluczowych stanach (swing states), takich jak Floryda, Ohio, Wisconsin czy Karolina Północna. A w nich rozstrzygają się na poziomie poszczególnych hrabstw. Walka wyborcza toczy się więc do końca i nikt nie może być pewny zwycięstwa.

Do wygrania wyborów prezydenckich w USA potrzeba 270 głosów elektorskich. Portal 270towin na podstawie „konsensusu sondażowego" daje Joe Bidenowi szanse na zdobycie 290 głosów elektorskich. 183 to głosy bezpieczne, z takich mocno sprzyjających demokratom stanów jak Kalifornia czy Nowy Jork. 29 to głosy prawdopodobne, a w stanach dających 78 głosów wyborcy „skłaniają się" do poparcia Bidena. Trump może liczyć na 163 głosy elektorskie, z czego 77 pewnych, 48 prawdopodobnych, a 38 skłaniających się (jednym stanem z ostatniej kategorii jest Teksas, gdzie sondaże są mocno wyrównane). W grze pozostaje 85 głosów elektorskich z takich stanów jak Floryda, Georgia, Ohio oraz Iowa. Na Florydzie (29 głosów elektorskich) średnia sondażowa daje obu kandydatom po 48 proc. poparcia, ale są sondaże pokazujące przewagę Trumpa wynoszącą nawet 4 pkt proc. W Karolinie Północnej (15) Biden ma średnio zaledwie 0,7 pkt proc. przewagi nad Trumpem, a niektóre sondaże dają zwycięstwo obecnemu prezydentowi. W Ohio (18) Trump ma przewagę wynoszącą średnio 0,6 pkt proc., a jeden sondaż daje mu 3 pkt proc. przewagi. Zacięta rywalizacja toczy się również w stanach, które zaliczono do puli skłaniających się ku Bidenowi. W Pensylwanii (20) Biden góruje co prawda w średniej sondażowej nad Trumpem 3,8 pkt proc., ale jeden sondaż wskazuje na wynik wyrównany, a kolejny daje zwycięstwo Trumpowi. Z Florydą, Ohio, Georgią, Karoliną Północną, Iowa oraz Pensylwanią Trump miałby już 267 głosów elektorskich i wystarczyłby mu jeszcze tylko jeden stan do zwycięstwa. Tym stanem mogłaby być Arizona (11), gdzie średnia przewaga Bidena wynosi 2,2 pkt proc., a trzy sondaże wskazują na zwycięstwo Trumpa.
