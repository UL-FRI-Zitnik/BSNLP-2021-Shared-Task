152
pl
2020-09-18
http://www.fromtheweb.eu
Redakcja poleca Wybory w USA. Trwa walka o głosy Latynosów. W ich zgarnięciu Bidenowi ma pomóc... "Despacito" Ścieżka do wygranej Joe Bidena w nadchodzących wyborach prezydenckich wiedzie przez dominację wśród głosów mniejszości etnicznych i rasowych. Najważniejszą i najliczniejszą grupą są Latynosi, o których poparcie walczył m.in. na Florydzie. Aby to osiągnąć, postanowił spróbować dość nietypowej taktyki i na jednym z wieców chwaląc latynoską kulturę i osiągnięcia... włączył znany utwór "Despacito". Donald Trump wyśmiał go za to na Twitterze. Starcie o głosy Latynosów trwa.

Tymczasem w Stanach Zjednoczonych trwa Narodowy Miesiąc Dziedzictwa Latynoskiego (który odbywa się co roku między 15 września a 15 października). To idealny moment, aby Joe Bien i Donald Trump spróbowali pokazać, jak ważną częścią ich elektoratu są właśnie wyborcy latynoskiego pochodzenia. Latynosi - kto bardziej potrzebuje ich głosów?

Wydaje się, że więcej do ugrania ma Trump, który cztery lata temu uzyskał zaledwie 28 proc. głosów latynoskich. Był to taki sam wynik, jak Mitta Romneya w 2012 r., jednak znacznie mniejszy niż Georga W. Busah w 2004 r., gdy wyborcy pochodzenia latynoskiego poparli go w aż 44 proc. Jednak fakt, że Donald Trump wciąż dominuje wśród najliczniejszej grupy - białych wyborców - oznacza, że Joe Biden musi szybko szukać poparcia wśród obywateli należących do mniejszości. Wysoka frekwencja w tej grupie też będzie dla kandydata Demokratów istotna. Stąd decyzja, żeby odwiedzić Florydę, gdzie Latynosi zadecydują o wygranej w jednym z najważniejszych swing state w nadchodzących wyborach. Zdobyć głos Latynosów za wszelką cenę. Podczas swojej pierwszej podróży na Florydę Biden pokazał dwie rzeczy: że zależy mu na latynoskich wyborcach i że posunie się daleko, żeby im to udowodnić. Zanim Biden zabrał głos na wiecu w Kissimmee, trzy latynoskie gwiazdy - Eva Longoria, Ricky Martin i Luis Fonsi - pojawiły się na scenie, by opowiedzieć o sile i znaczeniu Latynosów w wyborach prezydenckich oraz o tym, dlaczego oddanie głosu na Bidena w listopadzie jest dla nich ważne. Wtedy na scenie pojawił się Biden, który wyciągnął swojego iPhone'a i powiedział, że "ma tylko jedno do powiedzenia", po czym trzymając telefon przy mikrofonie, włączył wielki hit Luisa Fonsiego z 2017 r. - "Despacito".

Biden zaczął lekko kiwać się w rytm muzyki, a gdy 15 sekund później zatrzymał nagranie, powiedział, że gdyby miał taki talent jak jedna z tych osób, to "zostałby wybrany prezydentem przez aklamację". Nie o taką reakcję chodziło. Chwila, która miała spodobać się latynoskim widzom, przyniosła raczej falę krytyki. Wśród wielu komentarzy w mediach społecznościowych najczęściej używanym określeniem jest "żenada". Do tej sytuacji odniósł się sam Donald Trump, który na swoim profilu na Twitterze udostępnił nagranie z Joe Bidenem, ale zamiast oryginalnego dźwięku, w filmiku znalazł się antypolicyjny hymn grupy N.W.O pod tytułem "F***k the police". "O co w tym wszystkim chodzi?" - zapytał prezydent:

Oprócz satyry, w tym nagraniu Trumpowi chodziło jednak o coś więcej. To również podkreślenie różnicy zdań między oboma kandydatami w kwestii finansowania policji. Biden razem z wieloma innymi członkami Partii Demokratycznej zaczął mówić o redukcji przekazywanych na nią środków, ze względu na wydarzenia związane ze śmiercią George'a Floyda na przełomie maja i czerwca tego roku i związanymi z nią zamieszkami. Trump jest temu przeciwny.
