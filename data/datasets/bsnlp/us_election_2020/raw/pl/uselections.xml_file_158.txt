158
pl
2020-10-02
http://www.fromtheweb.eu
Sondaż: Biden utrzymuje 9 punktów proc. przewagi nad Trumpem

Od początku września Biden niezmiennie, w kolejnych sondażach, utrzymuje 9 punktów procentowych przewagi nad Trumpem. Reuters zwraca jednak uwagę, że specyfika wyborów prezydenckich w USA sprawia, że zdobycie bezwzględnej liczby głosów w wyborach nie musi dać zwycięstwa w wyborach prezydenckich, w których kluczową rolę odgrywa układ głosów w Kolegium Elektorskim (wyborcy w wyborach prezydenckich w USA wybierają - de facto - nie kandydata na prezydenta lecz elektorów, którzy oddają potem głosy na kandydata na prezydenta). Tymczasem sondaże na poziomie stanów pokazują, że w wielu tzw. swing states , czyli stanach, w których żaden z kandydatów nie ma zdecydowanej przewagi i które mogą odegrać kluczową rolę w wyborze prezydenta, poparcie dla Trumpa i Bidena jest podobne. 83 proc. uczestników sondażu Reuters/Ipsos, którzy deklarują, że wezmą udział w wyborach twierdzi, że dokonali już ostatecznego wyboru popieranego przez siebie kandydata na prezydenta. 13 proc., w tym 10 proc. wyborców sympatyzujących z Partią Demokratyczną i 15 proc. wyborców Partii Republikańskiej, nie jest jeszcze pewnych swojego wyboru. 51 proc. ankietowanych chcących wziąć udział w wyborach deklaruje oddanie głosów przed 3 listopada - bądź głosując korespondencyjnie, bądź głosując przed tą datą w lokalach, w których będzie to możliwe. 6 proc. respondentów oddało już głos w wyborach. Sondaż przeprowadzono na grupie 1314 dorosłych Amerykanów. Gotowość do oddania głosu w wyborach zadeklarowało 830. Margines błędu statystycznego wynosi 4 punkty procentowe.
