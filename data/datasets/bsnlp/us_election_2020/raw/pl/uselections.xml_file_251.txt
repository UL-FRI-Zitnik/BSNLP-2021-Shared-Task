251
pl
2020-01-30
http://www.fromtheweb.eu
USA/ Biden i Sanders idą łeb w łeb przed prawyborami Demokratów w Iowa

W opublikowanym w środę sondażu Monmouth University Biden może liczyć na poparcie 23 proc. osób deklarujących udział w prawyborach Demokratów w Iowa. Sanders jest w nim drugi z wynikiem 21 proc.

Na kolejnych miejscach znajdują się były burmistrz South Bend w Indianie Pete Buttigieg z 16 proc. oraz senator Elizabeth Warren (15 proc.). Na dwucyfrowe poparcie liczyć może też senator Amy Klobuchar (10 proc.).

W porównaniu z sondażem Monmouth University sprzed dwóch tygodni przewaga Bidena nad Sandersem w Iowa stopniała o 4 pkt proc. Podobny trend zauważalny jest również w wielu ogólnokrajowych sondażach.Zgodnie z badaniami opinii publicznej Biden wygrywa zdecydowanie wśród starszych wyborców. Elektorat Sandersa jest młodszy i bardziej liberalny.

3 lutego w Iowa odbędą się pierwsze amerykańskie prawybory, inaugurujące długi ogólnokrajowy proces wyłaniania kandydata Demokratów. W lutym zaplanowano je jeszcze w New Hampshire, Nevadzie oraz Karolinie Południowej.

Najważniejszym testem popularności pretendentów będzie 3 marca tzw. Superwtorek, czyli prawybory odbywające się w kilkunastu stanach jednocześnie.

Wybory prezydenckie w USA odbędą się 3 listopada 2020 roku. Kluczowe w wyścigu o Biały Dom jest zwycięstwo w tzw. stanach wahających się (ang. swing states) między Republikanami i Demokratami.

Z Waszyngtonu Mateusz Obremski (PAP)
