113
cz

http://www.auto.cz/evropska-komise-se-snazi-primet-vw-k-odskodneni-zakazniku-v-evrope-96836
Evropská komise  se snaží přimět VW k odškodnění zákazníků v Evropě | auto.cz
Evropská komise spolupracuje s organizacemi na ochranu práv spotřebitelů ve snaze přimět německý koncern Volkswagen, aby odškodnil evropské zákazníky za skandál kolem manipulace s měřením emisí podobným způsobem jako zákazníky ve Spojených státech. Informuje o tom agentura Reuters. Eurokomisařka pro spravedlnost Věra Jourová podle mluvčího komise Christiana Wiganda minulý týden oslovila organizace na ochranu spotřebitelů v jednotlivých členských zemích unie, aby zjistila, s jakými problémy se v souvislosti se skandálem potýkají a jak by mohly koordinovat postup. Spolupráce s těmito organizacemi má podle ní zajistit evropským spotřebitelům spravedlivý přístup. Generální ředitel Volkswagenu Matthias Müller začátkem července odmítl výzvy, aby automobilka odškodnila zákazníky v Evropě podobně jako v USA. V rozhovoru s listem Welt am Sonntag řekl, že odškodnění evropských zákazníků po vzoru dohody v USA by bylo vzhledem k rozdílným právním podmínkám nepřiměřené a navíc příliš nákladné. Volkswagen v červnu přistoupil na to, že ve Spojených státech za urovnání vládních a spotřebitelských žalob souvisejících se skandálem zaplatí až 15,3 miliardy dolarů (376,6 miliardy Kč). Majitelé aut, kterých se skandál týká, se mohou rozhodnout, zda budou požadovat úpravu aut, nebo aby Volkswagen jejich auto koupil zpět. Dohoda rovněž předpokládá, že majitelé obdrží odškodné 5100 až 10.000 dolarů (zhruba 125.000 až 246.000 Kč). K odškodnění evropských zákazníků automobilku již dříve vyzvala eurokomisařka pro vnitřní trh Elžbieta Bieńkowská, podle níž by bylo nespravedlivé, kdyby Volkswagen k zákazníkům v Evropě přistupoval jinak než v USA. Šance na získání odškodného od Volkswagenu ale v Evropě podkopává nedostatek účinných právních mechanismů, jako je například systém hromadných žalob v USA. Situaci komplikuje rovněž to, že pravidla pro emise naftových vozů jsou v Evropě méně přísná než v USA.


