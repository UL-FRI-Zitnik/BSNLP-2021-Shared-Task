337
sl

http://www.zurnal24.si/evropska-komisija-naj-bi-hrvaski-dopustila-uporabo-imena-teran-clanek-282975
Evropska komisija naj bi Hrvaški dopustila uporabo imena teran - zurnal24
"Kraševci preživeli 25 let fašizma, sedaj pa jih hoče EU uničiti" Predsednik konzorcija kraških pridelovalcev terana Boris Lisjak je na novinarski konferenci v Ljubljani poudaril, da teran Kraševcem pomeni ogromno, saj zagotavlja preživetje njihovim družinam. "Teran pridelujemo na 86 odstotkih naših vinogradov. Prav zato smo čutili veliko potrebo po zaščiti. Teran smo zaščitili in zaščita je bila pravočasna in popolna in čista kot solza. Od te zaščite ne bomo nikoli odstopili," je dejal. Dodal je, da so Kraševci preživeli 25 let fašizma, sedaj pa jih hoče EU uničiti. "Tega ne moremo dovoliti, zato se bomo še naprej borili," je dejal Lisjak. Enolog Miran Vodopivec je poudaril, da so imeli Slovenci v zgodbi o teranu zgodovinske, ekološke in pedološke argumente, tradicijo in kulturno dediščino. "Sedaj pa Hrvatje trdijo, da imajo iste ekološke pogoje kot mi, vendar to ni res," je dodal.

Komisija zato po navedbah virov STA meni, da bi bilo treba Hrvaški ob jasnih pogojih v povezavi z etiketiranjem omogočiti izjemo za vino z zaščiteno označbo porekla "Hrvatska Istra", ki se prideluje na okoli 300 hektarjih iz vinske trte "teran". Ta izjema bi bila torej mogoča pod jasnimi pogoji glede etiketiranja. Na primer, "Hrvatska Istra" bi moralo pisati z večjimi črkami kot "teran" in obe označbi bi morali biti na istem vidnem polju, torej obe na sprednji ali na hrbtni strani steklenice. Kmetijski minister ne izključuje tožbe. Minister za kmetijstvo Dejan Židan , ki je skupaj s pridelovalci stopil pred javnost, je napovedal, da bo Slovenija v primeru procesa za izjemo Hrvaški pri teranu uporabila vse pravne možnosti, tudi tožbo proti komisiji pred evropskim sodiščem. "S takšnimi nevarnimi potezami se maje ugled Evropske komisije v Sloveniji. Slovenija ne more pristati, da se tako obnaša do nas," je na današnji novinarski konferenci dejal Židan in navedel, da je komisija s takšno potezo prekoračila svoja pooblastila. Za vsako izjemo od pravnega reda mora po ministrovih besedah država namreč zaprositi v času pristopnih pogajanj, Hrvaška pa v tistem času ni zaprosila za trajno izjemo pri uporabi imena teran. Tudi Slovenija je izjema pri nekaterih zaščitenih vrstah. Podobne izjeme po navedbah virov že veljajo za vse vinogradniške članice unije, tudi za Slovenijo. Doslej je bilo pod določenimi pogoji odobrenih že več kot 50 takšnih izjem, največ v Italiji, Franciji, Španiji, na Portugalskem in v Nemčiji. Slovenija ima podobno izjemo v primeru francoskega burgundca, in sicer lahko uporablja skupaj z več drugimi članicami ime Weisser Burgunder, ali v primeru nemške frankinje, ko lahko uporablja ime modra frankinja ali frankinja.


