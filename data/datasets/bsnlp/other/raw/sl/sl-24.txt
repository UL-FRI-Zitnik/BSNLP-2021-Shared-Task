sl-24
sl
2018-09-24
https://www.vecer.com/sodobni-mediji-kot-delujejo-skodijo-demokraciji-6574348
Sodobni mediji, kot delujejo, škodijo demokraciji

Mark Egan: ”Občinstvo ceni izvirne in dobro narejene zgodbe.”

Mark Egan, nekdanji novinar in podjetnik, v Ljubljani o konstruktivnem novinarstvu, načinu, kako misliti o novinarstvu, da ponovno zgradimo zaupanje publike. Glavni adut javnih medijev ni informacija, ampak zaupanje

Delali ste kot novinar pri BBC, sedaj vodite podjetje Purple Bridge Media, ki promovira mobilno novinarstvo, ki, kot pravite, lahko koristi tudi podjetjem. V Slovenijo ste prišli na povabilo Društva novinarjev Slovenije. Kako usklajujete različna področja svojega dela?

"Sem vse to in tudi član akademije EBU. V preteklosti so znotraj medijskih hiš obstajale železne zavese – bili so novinarji, napovedovalci in voditelji, tehnični delavci ... Sedaj morajo vsi razumeti vse dele postopka in kako zgodbe oblikovati za različne platforme, vključiti avdio ali video. Poskušam vzeti zadnje inovacije v tehnologiji in novinarstvu ter pomagati ljudem, da bodo učinkovito obstajali v prihodnosti. Če si novinar in delaš le eno stvar, je vse težje in težje. Še nikoli ni bilo večjega povpraševanja po videih, denarja pa ni nič več. Zato se od novinarjev zahteva, da naredijo več s tem, kar imajo. Veliko usposabljanj izvajam glede mobilnega novinarstva. Sodobni pametni telefoni omogočajo, da se posnamejo visokokvalitetni videi – gre za to, da se ves čas učiš novih spretnosti, da lahko ustvariš zgodbe znotraj kateregakoli medija."

Je smiselno sprejeti, da vsi počnemo vse, ali velja to postaviti pod vprašaj? Ne izgubljamo česa s tem?

"Dejstvo je, da se tehnologija razvija. Če ne bi imeli drugih izzivov in bi imeli ves denar, ki si ga lahko zamislimo, bi rekel, zaposlimo 15 ljudi, da delajo na posamezni zgodbi. Moje delo ni, da ljudje izgubljajo svoje zaposlitve. Verjamem, da prispevam prav k nasprotnemu: da ostanejo ljudje relevantni, zaposljivi in imajo prihodnost. Zato morajo usvojiti čim več znanj. Ne, ker to želim jaz ali želim otežiti njihovo življenje, ampak ker je to tisto, kar industrija in trenutno okolje zahtevata. Izdajatelji morajo ustvariti več vsebine v več različnih formatih s celo manj denarja, kot so ga imeli do sedaj. Preprosto moramo biti bolj učinkoviti. Namesto da kupimo eno kamero, lahko deset novinarjev opremimo z mikrofoni in stojali, da uporabijo telefone kot kamere. Gre za to, da uporabimo, kar imamo, in vsak od nas ima telefon. Če se vsi nekoliko posodobimo, lahko dosežemo stopnjo, ki jo izziv zahteva. V uredništvih je še vedno dobro, da imamo večje kamere in naprave za določene zgodbe, a vsak novinar bi se moral naučiti toliko spretnosti, kot je mogoče, da bo tako uporaben, kot je možno. Ne zato, ker želim otežiti življenja ljudi, ampak ker je okolje zahtevno in moraš biti tako učinkovit, kot je le mogoče."

Mark Egan: Na čuden način je vzpon laži, propagande in zavajajočih novic na različnih portalih povzročil, da se ljudje bolj zavedajo razlike med kvalitetnim delom javnega medija in informacijami.

Glede na vaše izkušnje pri BBC, kjer obstaja načelo, da mediji zagotavljajo javno dobro, saj ima javnost pravico do obveščenosti, kam gre razvoj?

"Če bi me vprašali pred dvema letoma, bi rekel, da me zelo skrbi. A na čuden način je vzpon laži, propagande in zavajajočih novic na različnih portalih povzročil, da se ljudje bolj zavedajo razlike med kvalitetnim delom javnega medija in informacijami. Veliko je informacij, a koliko je informacij, ki jim lahko zaupamo? In več ko je informacij, bolj pomemben in dragocen je filter – naloga javnih medijev je prav to, da so zaupanja vreden filter, kjer bom izvedel, kaj se res dogaja. Četudi je še vedno veliko izzivov in se reže pri financiranju, sem veliko bolj optimističen glede prihodnosti javnih medijev. Tu nastopi tudi ideja konstruktivnega novinarstva. Ne gre za tehnično inovacijo, ampak za nov način, kako misliti o novinarstvu, da ponovno zgradimo zaupanje publike. Da ne delamo na način, da prikažemo stvari v najbolj grozni luči, ampak da poskusimo ponuditi polno sliko, dobro in slabo, kaj deluje in kaj ne deluje v naših družbah. Ko ljudje to vidijo, prepoznajo, da nimaš namena ustvariti strahu in senzacionalizma zaradi klikanosti in uvrščenosti. Glavni adut javnih medijev ni informacija, ampak zaupanje. Zato moramo narediti vse, kar lahko, da poskrbimo, da naše delo gradi in utrjuje zaupanje v naše delo."

Konstruktivno novinarstvo se trudi, da ne širi strahu in brezupa

Omenili ste, da so nekoč obstajale železne zavese med delom novinarjev, fotografov, snemalcev ... Kaj pa železne zavese med delom komercialistov in novinarjev? Oglaševalci so neredko dejavnik pri poročanju medijev ali pa so oglasna sporočila vse bolj vključena med novinarske prispevke.

"V resnici sem vsem različnim poskusom naklonjen, saj je okolje tako tekmovalno - vsi so izdajatelji. Sedaj se ne prodaja občinstva kot celote, ampak posamezne bralce. New York Times denimo sodeluje s podjetjem, ki zagotavlja dostavo sestavin za recepte na dom. Skoraj gre za model Ryanair: dobička ne ustvarijo zaradi letov, ampak zaradi hrane, ki jo kupiš na letu, avta, ki ga najameš prek njihove strani. Neizogibno je, da pride oglaševanje še bolj v medije: če napišete določen članek, je smiselno vprašanje, katere oglase postaviti zraven, da bodo najbolje nagovorili bralce članka. Poslovni modeli se vse bolj spreminjajo v skupne projekte ali celo direktno trgovino – kupite izdelke, nanje nalepite svoj logo in to ponudite bralcu. Ni treba imeti skladišča ali proizvodne verige – vse lahko outsourcate. Mislim, da je zdravo, če mediji iščejo nove, inovativne modele za financiranje. Stari modeli oglaševanja enostavno niso dovolj."

Mnogi mediji danes soustvarjajo občutek obupa in nesmiselnosti in strahu. To ni zdravo za demokracijo

Ne nastane tu problem, če si mediji želijo okrepiti zaupanje bralcev?

"Obstajajo članki, ki so v resnici oglasi, in jih je vse več. A če je jasno vidno, da gre za plačano vsebino, potem je v redu. Bralci znajo to oceniti. Problem je, če imamo članek, ki je videti kot novinarsko delo, a je njegov namen promocija podjetja ali izdelka. S tem zelo hitro izgubiš zaupanje."

Vse več podjetij ima v lasti medije. Novinar morda želi kritično poročati o trgovinski verigi, kjer ljudje delajo v groznih pogojih, a vodstvo tega ne dovoli, saj gre za glavnega oglaševalca. Samocenzura na koncu deluje tako, da se določenih tem niti ne predlaga več. Ni to problem?

"To se zgodi, če je posamezen medij preveč odvisen le od enega oglaševalca. Če je virov prihodkov več, lahko to zagotovi več samozavesti. Ko sem delal še za radio, sem naredil zgodbo z jugovzhoda Anglije o podjetju, ki je bil eden glavnih oglaševalcev na lokalnih radiih. Zgodbo, ki je bila med glavnimi novicami na BBC, ni povzela nobena od lokalnih postaj, z eno izjemo, ki jo je predstavila kot kratko, nepomembno novičko. Vedno je bilo del novinarstva to, da je tisti, ki je medij financiral ali imel v lasti, imel nekoliko več vpliva na uredniške odločitve. A več ko je raznolikosti pri virih financiranja, lažje sprejmeš težke uredniške odločitve."

Naloga novinarjev ostaja predstaviti različna mnenja

Se novinarji borijo ali se vidijo le kot del industrije, v kateri delajo?

"Večina novinarjev bi lahko zaslužila več z manj dela, če bi šli delat kaj drugega. A uživajo v delu in njihovo delo se jim zdi pomembno tudi za družbo."

Pravite, da je dobro, da imajo novinarji čim več znanj, spretnosti. Se dovolj pozornosti posveti tudi kvalitetno narejenemu novinarskemu delu - da se objavijo prispevki, ki ponudijo potreben vpogled in dajo bralcem, gledalcem ali poslušalcem orodja za razumevanje procesov, ki se v družbi dogajajo?

"Prav za to gre pri konstruktivnem novinarstvu – na neki način želi vrniti novinarstvo k temu, kar bi moralo biti. V zadnjih letih je novinarstvo postalo izrazito cinično. Ne gre za kritičnost – ta predpostavlja, da zastavimo zoprna in težka vprašanja. Ciničnost pa pomeni, da vse očrnimo in damo v nič. Konstruktivno novinarstvo želi seznaniti publiko in pojasniti stvari bolje. Ne želi le opozoriti na probleme, ki so v družbi, ampak se tudi vprašati, kam gremo od tu? Kaj so rešitve, ki se jih je že poskusilo? Kakšne so možnosti? In enako pomembno: ponudi celovito sliko resničnosti. Veliko psiholoških raziskav kaže, da spremljanje novic ponudi zelo negativno sliko sveta. Osredotočene so na kriminal in nezaposlenost, ne pa na stvari, ki v družbi delujejo in se izboljšujejo. Konstruktivno novinarstvo aktivneje dela na tem, da ne nudi le negativnih novic. Namen ni, da se ponudi veselo in pozitivno sliko. Cilj je večja uravnoteženost. V Sloveniji so stvari, ki delujejo, in stvari, ki ne delujejo. Če ne predstavite obojega, bo občinstvo pogledalo skozi okno in videlo, da je vse v redu, in si mislilo, da imate zagotovo neko skrito agendo, da poročate o družbi drugače, kot jo oni dnevno izkusijo. Novinar Carl Bernstein je dejal, da je naloga novinarstva bralcem ponuditi najboljšo možno verzijo resnice, ki jo lahko dobimo."

Ljudje so že začeli pogrešati časopise

Se novinarji zavedajo, kako pomembno je v prispevke vključiti čim bolj različne glasove ljudi?

"Bojim se, da veliko novinarjev živi v mehurčku. Da mnogi niti ne gredo pogosto iz uredništev in pisarn ter za objavo le preoblikujejo vsebine, ki jih dobijo. To ni pravo novinarstvo. Redkokdaj se naredi korak nazaj in se vpraša: 'Kaj počnemo in kaj želimo doseči?' Le hiti se iz dneva v dan."

Kako pomembno je vključiti bralstvo, gledalce ali poslušalce v medije na nove, drugačne načine?

"Pomembno je, da se predstavi čim več različnih glasov in da se ljudem ne predava, ampak da se prisluhne običajnemu prebivalstvu in temu, kaj si želijo. Pomembno vprašanje je, ali prispevek na koncu kakorkoli koristi občinstvu, osmisli stvari ali se novinar le trudi ustvariti dramatičen prispevek, v katerem se prereka nekaj politikov."

Vidite poskuse, da bi se bralce, gledalce ali poslušalce vključilo v lastništvo medijev?

"Vse več je različnih poskusov. Za Norveško vem, da obstajajo mediji, ki preizkušajo tak model, da se večinoma financirajo iz naročnin. S tem tudi občinstvo mnogo bolj vključijo v ustvarjanje vsebin. Menim, da bo tega vse več. Ljudje so že začeli pogrešati časopise, ki so jih imeli nekoč. Vidijo, da bi mediji morda opozorili na probleme, preden se zgodijo katastrofe - kot denimo v primeru požara v stavbi Grenfell Tower v Londonu. Okoli takih medijev se nato gradi in krepi tudi skupnost."

Da to novinarji naredijo, kot je treba, in ne poberejo le informacij iz PR-sporočil ali iz oglasnega materiala podjetij, je potreben čas, treba je na teren. Se pogovarjamo tudi o tem, kaj je potrebno, da se zagotovi dobro in kakovostno novinarstvo?

"Da bi naredili določene zgodbe, bi zagotovo potrebovali več denarja, a naj navedem primer z danske televizije. Vsako leto so naredili zgodbo o porastu pitja alkohola med mladimi. Ko se je številka eno leto znižala, o tem niso poročali. Gre za tipičen pristop, da novinarji poročajo le o stvareh, ki ne delujejo. In od tega moramo narediti korak stran.

Konstruktivno novinarstvo lahko zahteva več časa, a dostikrat gre le za razmislek, o čem poročamo. Podobno je s političnimi debatami na televiziji – zelo lahko je ustvariti situacijo, ko se dva politika le prepirata. Mnogi bodo rekli, to je bila dobra debata. A kaj novega smo izvedeli o šolstvu in ureditvi trga dela? Nič. Konstruktivno novinarstvo bi si prizadevalo zagotoviti zrelo debato, ki bi poslušalcem dala informacije, ki jih potrebujejo. Ne gre za pozitivne novice, ampak za to, da ne težimo k senzacionalizmu in da ponudimo čim bolj uravnoteženo sliko."

Ali se zato lahko glasove, ki iztirijo vsako debato, vključi iz takih razprav?

"Če nekdo razpihuje sovraštvo ali nasilje, obstajajo zakonske omejitve. In obstaja rek, da če nekdo pravi, da dežuje, drugi, da sije sonce, naloga novinarja ni, da citira oba, ampak da pogleda skozi okno. V mnogih primerih je enostavno treba pogledati podatke in morebitne zavajajoče izjave postaviti v kontekst. Rešitev ni v ignoriranju, ampak v prilagoditvi oblike in formata, da se zagotovi prisotnost različnih glasov, a tudi primeren kontekst in možnost resne debate, in da ne ponudimo le trobila, ki si ga mnogi želijo."

A zdi se, da uravnoteženje šokantnih izjav s podatki, ki so dokazali, da so bile te izjave laži, ni delovalo.

"Če primerjamo količino oglasov in novinarskih prispevkov v ameriški predsedniški kampanji, je največ oglasov plačal Jeb Bush, a Trump je bil neprimerljivo bolj prisoten v novinarskih prispevkih, ker je bil zabaven in škandalozen. Medije ni zanimalo, ali bodo konstruktivni, ampak kaj je dobro za lestvico gledanosti, branosti ali poslušanosti. To je zelo škodljivo za demokracijo. Novinarji pogosto živijo v mehurčku in nimajo stika z različnimi skupinami ljudi - to je nevarno. Vseskozi se pogovarjajo z istimi predstavniki za javnost, istimi predsedniki sindikatov, predstavniki gospodarstva in politiki. Pozabijo na vse druge ljudi v družbi. Ta problem se je v zadnjem času še povečal zaradi pritiska, da se ustvari čim več vsebin. A to je leno novinarstvo. Mnogo težje se je odpraviti ven in se pogovoriti z ljudmi v eni od tovarn ali z lokalnimi prebivalci.

A naloga novinarjev ostaja predstaviti različna mnenja. Pokliče pa se zmeraj iste sogovornike, ki so se pripravljeni odzvati. BBC je ugotovil, da med strokovnjaki, ki jih vključujejo v oddaje, tako rekoč ni žensk. Ugotovili so, da so ženske strokovnjakinje negotove pri nastopanju v medijih in se zato ne želijo vključiti. BBC se je zato odločil organizirati usposabljanje in zdaj ima bolj raznolik nabor strokovnjakov in sogovornikov."

Po vaših izkušnjah, kako težko je novinarjem prepričati urednike, da se splača narediti bolj poglobljene zgodbe?

"Odvisno od urednika. Nekateri novinarji so najprej skeptični do ideje konstruktivnega novinarstva, a nihče se ne loti tega dela, da bi ljudi onesrečil. Želijo si biti del družbe, obveščati ljudi in jim pojasniti svet, jih navdihniti s pozitivnimi zgodbami. Na začetku je potrebnega nekaj prilagajanja, a tudi občinstvo si ne želi negativnega in ciničnega novinarstva. Ljudje se umaknejo od medijev, ker se jim zdi vse skupaj preveč depresivno. Konstruktivno novinarstvo se trudi, da ne širi strahu in brezupa – da pove ljudem o problemih, a pokaže tudi, kako so se jih ljudje lotili drugje in kaj je mogoče. Psihološko je razlika ogromna. Ko oddaje ne prikazujejo le težav, ampak poskušajo razumeti, zakaj je problem nastal, kakšne so posledice in kakšne so možne rešitve. Novinarji to dostikrat počnejo, ne da bi to tako poimenovali."

Zveni kot kvalitetno in poglobljeno novinarsko delo.

"Na neki način to drži. Ogromno je raziskav, da ljudje nočejo videti le problemov, ampak tudi rešitve, ki obstajajo v družbi. Gre za to, da novinarji zastavijo drugačna vprašanja, dajo člankom drugačne, manj vpijoče naslove."

In kako preživijo?

"Na kratki rok lahko poskušate biti bolj senzacionalistični, bolj nori. A gre za tekmo proti dnu. In v tej tekmi je težko zmagati. Tudi v hitrosti je danes težko premagati twitter. Torej ne boste prvi in ne boste najbolj senzacionalni – velja vlagati v to, da boste medij, vreden zaupanja, medij, ki bo ponudil najbolj celovit pogled na družbene probleme. Občinstvo ceni izvirne in dobro narejene zgodbe."

Konstruktivno novinarstvo poudarja tudi pomen psiholoških učinkov, rabo pozitivne psihologije. Ne gre le za dobro in pošteno pisanje?

"Pozitivna psihologija nam lahko pomaga razumeti učinke našega dela. Zanimivo je, da smo pri otrocih zelo previdni, kako jim predstavimo vsebine. Pri odraslih ne. Gre za vprašanja, kako neki dogodek predstaviti, v kakšen kontekst ga postaviti? Kako preprečiti, da bi nekaj postalo večji problem, kot je v resnici? Novice vplivajo na to, kako ljudje vidijo družbo, in to vpliva na njihove politične odločitve. Če ljudje nekajkrat precenijo število migrantov in tujcev v državi, potem počnemo nekaj narobe."

V politiki se krepijo avtoritarne ideje. Kako se to ujame s konstruktivnim novinarstvom?

"Dva vidika sta: eden je ta, da mediji prispevajo k vzponu avtoritarizma. Helmut Schmidt je v intervju za danski medij dejal, da mediji, kot delujejo sedaj, ne pomagajo demokraciji, ampak populistom. Zanima jih senzacionalizem, ne preverijo dejstev ... Drugi vidik je ta, da konstruktivno novinarstvo pri ljudeh krepi občutek, da so lahko aktivni del in sooblikovalci družb ter politike. Če ljudje ne zaupajo medijem in mislijo, da je situacija brezupna, se ne vključijo v skupnost, ne poskušajo vplivati na spremembe. Če mediji predstavijo obupno sliko, ljudje rečejo, da nima nič smisla. Mnogi mediji danes soustvarjajo prav to – občutek obupa in nesmiselnosti in strahu. To ni zdravo za demokracijo. Ko so v družbi problemi, ni naloga novinarjev, da povedo, kaj so rešitve, a smiselno je, da morda pokažejo, kaj so rešitve, ki so mogoče."

A to zahteva čas. Zanimanje medijskih hiš pa se zelo hitro premakne z ene zgodbe na drugo ...

"Če pripraviš poglobljeni prispevek, ti ni treba slediti dnevnemu tempu, saj bo zgodba, ki jo bo medij ponudil, drugačna. BBC je naredil prispevek o čistem zraku, ki so ga hoteli predstaviti hkrati z mednarodnim poročilom. A se je to zamaknilo, oni pa so se odločili, da bodo prispevek vseeno objavili, saj je bil njihovo izvirno delo. Verjeli so, da gre za pomembno zgodbo – ne glede na druga poročila in novice. To so zgodbe, ki bi jih uredništva morala podpreti, četudi vzamejo več časa - s tem sporočijo: zanima nas kvaliteta, ne kvantiteta."
