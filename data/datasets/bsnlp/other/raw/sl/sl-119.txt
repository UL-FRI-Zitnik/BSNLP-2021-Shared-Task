sl-119
sl
2019-11-05
https://www.vecer.com/turcija-trdi-da-je-prijela-sestro-nedavno-umrlega-vodje-skrajne-skupine-islamska-drzava-10086345
Turčija trdi, da je prijela sestro nedavno umrlega vodje skrajne skupine Islamska država

Turčija trdi, da je prijela sestro nedavno umrlega vodje skrajne skupine Islamska država (IS) Abuja Bakra al Bagdadija. "Aretacija Bagdadijeve sestre je še en primer uspeha naših protiterorističnih operacij," je danes tvitnil vodja službe turškega predsednika za stike z javnostjo Fahrettin Altun. Podrobnosti o kraju prijetja ni navedel.

Po navedbah virov, na katere se sklicuje britanski BBC, so 65-letno Rasmijo Avad prijeli v ponedeljek med operacijo blizu mesta Azaz na severu Sirije. Našli naj bi jo v prikolici, kjer je živela s soprogom, snaho in petimi otroki. Kot je za ameriško tiskovno agencijo AP še povedal neimenovani turški uradnik, jo zaslišujejo zaradi suma sodelovanja v skrajni skupini.

Turški predstavniki, ki jih navaja več medijev, ocenjujejo, da bi z aretacijo lahko pridobili dragocene obveščevalne podatke o IS. A strokovnjaki opozarjajo, da ni jasno, koliko uporabnih informacij o IS bi lahko prispevala Bagdadijeva sestra. Ni znano niti, koliko časa je preživela s svojim bratom.

"Mislim, da ni bila seznanjena z načrti napadov, bi pa lahko poznala tihotapske poti, ljudi, ki jim je Bagdadi zaupal in mreže v Iraku, ki so olajšale potovanje njeni družini," je za BBC dejal strokovnjak za boj proti terorizmu na institutu Hudson Mike Pregent . Po njegovem bi s temi informacijami ameriška in druge obveščevalne službe lahko dobile vpogled v mreže IS.

Bagdadi ima sicer več bratov in sester, a po pisanju ameriškega časnika New York Times ni znano, ali so vsi med njimi živi.

Vodja IS se je oktobra ubil, ko so ga na posestvu na severozahodu Sirije izsledile specialne sile ameriške vojske. Domnevno 48-letni Iračan je nasilno džihadistično gibanje zgradil v močno silo, ki je leta 2014 na velikem ozemlju Sirije in Iraka razglasila svoj kalifat.

Ameriški predsednik Donald Trump je Bagdadijevo smrt označil za zmago, kritiki pa opozarjajo, da IS kljub temu ostaja pomembna grožnja v Siriji in drugod.

Skrajna skupina je pred dnevi sporočila, da je novi vodja džihadistov Abu Ibrahim al Hašemi al Kuraši , svoje pristaše pa pozvala, naj prisežejo zvestobo novemu voditelju.
