sl-160
sl
2018-01-27
http://24ur.com/sport/nogomet/ronaldo-trdi-da-si-zeli-ostati-v-realu-ljubim-ta-klub.html
Ronaldo trdi, da si želi ostati v Realu: Ta klub mi je všeč, rad imam tudi Španijo

Ob špekulacijah, ki ga že nekaj časa selijo iz Španije, se je zvezdnik madridskega Reala Cristiano Ronaldo oglasil s trditvijo, da želi ostati član belega baleta. "Španija je izvrstna država, rad jo imam. Seveda bi rad ostal tukaj, všeč mi je ta klub," pravi Ronaldo.

Vse od poletja divja zgodba o nezadovoljstvu Cristiana Ronalda , ki so ga v taboru belega baleta najprej povečale obtožbe o davčni prevari, nato pa še domnevno nestrinjanje s predsednikom Florentinom Perezom . Prvi mož Reala je bojda prelomil obljubo in po zmagi v minuli sezoni Lige prvakov, kraljevi klub je osvojil tudi državni naslov, španski superpokal, klubsko svetovno prvenstvo in evropski superpokal, ni ponudil izboljšane pogodbe prvemu strelcu, ki v novi sezoni ne dosega višav iz prejšnjih.

Ronaldo med treningom pred obračunom z Valencio v klubskem centru Valdebebas.

Zelo smo razočarani nad trenutno situacijo, a kot sem že dejal: prezgodaj je še govoriti. Morda se bo, potem ko ob koncu sezone osvojimo Ligo prvakov, govorilo: "Neverjetna sezona, osvojili ste Ligo prvakov!" V svetu nogometa nikoli ne veš, kaj se bo zgodilo. Še vedno smo velika ekipa in imamo veliko možnosti, da osvojimo Ligo prvakov. Vemo, da bo težko, a menim, da je možno. Da pa bi nam to uspelo, moramo trdo delati v La Ligi. To pa zato, ker moraš vsakič, ko igraš v Ligi prvakov, biti v idealnem stanju, da ohraniš visoko raven. Nismo še premagani.

Cristiano Ronaldo, napadalec madridskega Reala

Ob omenjanju zanimanja iz Manchester Uniteda in Paris Saint-Germaina se je 32-letni Portugalec oglasil po pokalnem razočaranju z mestnim tekmecem Leganesom ter zatrdil, da v Madridu še vedno uživa.

Upokojitev pri 41. letu bo težko uresničiti

"Če mi je všeč življenje v Madridu? Seveda, rad živim tu. V tem mestu sem živel od leta 2009, zelo mi je všeč vreme in zelo so mi všeč ljudje. Blizu je Portugalski in tja lahko prideš z avtomobilom. Španija je izvrstna država, rad jo imam. Seveda bi rad ostal tukaj, všeč mi je ta klub," pravi Ronaldo, ki ima s klubom sicer sklenjeno pogodbo do leta 2021. Portugalec je tudi priznal, da mu najbrž ne bo uspelo igrati do 41. leta, kar je sicer dolgo časa napovedoval: ima namreč že štiri otoke, trenerska vloga pa ga zaenkrat posebej ne privlači.

"Občutek je neverjeten. O tem sem vedno sanjal," je o očetovski vlogi povedal za kitajski Dongqiudi . "Zdaj bo moj načrt o upokojitvi pri 41 letih morda malce težje izpolniti, zdaj živimo v trenutku. Biti trener ni del mojih načrtov, a tudi veste, da si ljudje premislijo. V tem trenutku pa si ne želim postati trener."
