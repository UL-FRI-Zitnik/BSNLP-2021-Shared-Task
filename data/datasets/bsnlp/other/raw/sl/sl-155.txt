sl-155
sl
2018-04-06
http://www.politikis.si/2018/04/trump-trdi-da-ni-vedel-za-placilo-130-000-dolarjev-pornozvezdnici-stormy-daniels/
Trump trdi, da ni vedel za plačilo 130.000 dolarjev pornozvezdnici Stormy Daniels

Ameriški predsednik Donald Trump je prekinil dvomesečni molk glede domnevne afere s pornozvezdnico Stormy Daniels in zatrdil, da ni vedel, da ji je njegov odvetnik plačal 130.000 dolarjev.

Po več tednih izogibanja vprašanjem v zvezi z domnevnim dogovorom z Danielsovo je Trump v četrtek na vprašanje, ali je vedel za plačilo nekaj tednov pred predsedniškimi volitvami leta 2016, odgovoril kratko z “ne”, poročajo tuje tiskovne agencije.

Igralka Stephanie Clifford z umetniškim imenom Stormy Daniels trdi, da je prejela omenjeni znesek v zameno za molk o aferi s Trumpom pred več kot desetletjem.

Predsednikov dolgoletni odvetnik Michael Cohen je priznal, da je izvršil plačilo, in obtožil Danielsovo, da je kršila pogodbo o nerazkrivanju, ki jo je podpisala v zameno za denar.

Danielsova je minuli mesec pred milijoni televizijskih gledalcev priznala, da je imela nezaščiten spolni odnos s Trumpom, potem ko sta se spoznala na turnirju slavnih v golfu na jezeru Tahoe julija 2006. Trumpova žena Melania je nekaj mesecev prej rodila njunega sina Barrona.

Domnevna afera in poskus njenega prikrivanja sta za Trumpa neugodna v pravnem in političnem smislu. Podpora med ameriškimi evangeličanskimi kristjani, ki predstavljajo četrtino prebivalstva, je bila ključna za njegovo zmago na volitvah. Čeprav naj bi bil domnevni spolni odnos sporazumen, bi plačilo Danielsovi lahko predstavljalo neprijavljen prispevek za predvolilno kampanjo.

Trump je v četrtek vztrajal, da ni vedel, zakaj je Cohen izvršil plačilo. “Morali boste vprašati Michaela Cohena. Michael je moj odvetnik. Morali boste vprašati Michaela.”

Na njegovo trditev se je takoj odzval odvetnik Danielsove Michael Avenatti. “Zelo se veselimo preizkusa resnicoljubnosti gospoda Trumpa glede plačila 130.000 dolarjev,” je tvitnil. “Kot nas uči zgodovina, je zavajati medije nekaj povsem drugega, kot to početi pod prisego,” je dodal.
