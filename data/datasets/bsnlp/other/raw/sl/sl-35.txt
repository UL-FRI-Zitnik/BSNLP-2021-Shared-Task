sl-35
sl
2019-10-23
http://www.politikis.si/2019/10/zavod-za-zaposlovanje-danes-lahko-sprejme-prve-prijave-adrijinih-delavcev/
Zavod za zaposlovanje danes lahko sprejme prve prijave Adrijinih delavcev

Zavod RS za zaposlovanje lahko z današnjim dnem sprejme prve prijave osebja letalskega prevoznika Adria Airways. Tisti, ki jim je bila odpoved vročena 7. oktobra, od danes namreč niso več v delovnem razmerju. Zavod je sicer za nekdanje zaposlene pri Adrii za četrtek določil tudi izreden termin prijave v Kranju, Ljubljani, Kamniku in Domžalah.

Kot so minuli teden za STA pojasnili na zavodu za zaposlovanje, so se njihovi predstavniki skupaj s sodelavci jamstvenega sklada s stečajnim upraviteljem Adrie sešli že v ponedeljek, 7. oktobra, da bi prehod v odkrito brezposelnost za zaposlene potekal čim manj stresno. “Skupaj smo predstavili vse možnosti, pogoje in priložnosti za zaposlene,” so poudarili.

Predstavniki zavoda so bili tako prisotni tudi ob vročanju odpovedi, pri tem pa so izvajali individualno informiranje. “Prav tako smo pripravili poseben opomnik z glavnimi poudarki, s katerimi morajo po naši oceni biti seznanjeni brezposelni iz Adrie Airways,” so navedli na zavodu.

Tisti, ki so jim bile odpovedi vročene 7. oktobra, se lahko v evidenco brezposelnih prijavijo od danes naprej, v četrtek pa sta jim v Kranju, Ljubljani, Kamniku in Domžalah na voljo tudi izredni termin za prijavo in prvi svetovalni razgovor v času neuradnih ur zavoda.

Postopek prijave lahko sicer opravijo osebno na najbližjem območnem uradu, elektronsko, po pošti ali po pooblaščencu. Za prijavo potrebujejo osebni dokument, delovno knjižico (če jo imajo) in številko osebnega transakcijskega računa.

Na zavodu vsem, ki želijo denarno nadomestilo, svetujejo, da imajo ob prijavi s seboj kopijo odpovedi pogodbe o zaposlitvi z razvidno vročitvijo in potrdilo o višini plače, če je bila oseba v zadnjih osmih mesecih prejemnik bolniškega nadomestila.

Za uveljavljanje davčne olajšave je medtem v skladu z zakonom o dohodnini potrebno predložiti davčno številko in EMŠO družinskega člana, za katerega se to olajšavo uveljavlja.

Adrijini delavci se sicer lahko v evidenco brezposelnih oseb prijavijo kadarkoli po prenehanju zavarovanja na podlagi delovnega razmerja oz. po poteku odpovednega roka. Če želijo vložiti zahtevek za denarno nadomestilo, pa se morajo prijaviti in vložiti zahtevek najpozneje v roku 30 dni po prenehanju delovnega razmerja. Ta rok začne tistim, ki jim je bila odpoved vročena 7. oktobra, teči danes.

Delavci Adrie so ob vročitvi odpovedi po besedah predstavnikov zavoda prejeli tudi vse potrebne informacije o možnostih vključitve v izobraževalne programe preko projekta SPIN. Interes je bil velik.

Možnosti tega specifičnega kadra – pilotov in kabinskega osebja – za zaposlitev bodo po navedbah predstavnikov zavoda bolj jasne, ko bodo s prijavljenimi osebami pripravljeni zaposlitveni cilji in karierni načrti ter migracije iskanja.

Kot je v začetku tega meseca za STA opozorila direktorica ljubljanske območne službe zavoda Barbara Vrtačnik, v EU sicer obstaja povpraševanje po tem kadru. Hiter pregled je tedaj pokazal, da je bilo v mreži evropskih služb za zaposlovanje (EURES) skoraj 600 mest, od tega polovica z evropsko zastavico, največ pa v Veliki Britaniji. Tovrstna dela je mogoče iskati tudi prek portalov Aviation CV in Airline Crew Jobs Europe ter družbenih omrežij, kot je Linkedin. Delovna mesta so bila v začetku oktobra denimo odprta v letalskih prevoznikih Easyjet, Etihad, Ryanair, British Airways, Virgin Atlantic, Qatar Airways.

Okrožno sodišče v Kranju je stečaj letalskega prevoznika začelo 2. oktobra. (sta)
