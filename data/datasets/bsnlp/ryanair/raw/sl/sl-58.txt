sl-58
sl
2018-12-21
http://www.24ur.com/novice/svet/letalisce-gatwick-po-32-urah-zopet-odprto-drona-se-iscejo.html
Letališče Gatwick po 32 urah zopet odprto, drona še iščejo

Vzletna steza na letališču Gatwick je po 32 urah ponovno odprta, je sporočil nizkocenovnik Easyjet. V naslednjih urah je predvideno omejeno število letov, na tisoče potnikov pa še vedno ostaja ujetih na britanskem letališču. Policija medtem še vedno išče lastnika dveh večjih dronov, ki že od srede preletavata Gatwick.

Droni na letališču Gatwick

Na petkovo jutro so odprli britansko letališče Gatwick, ki je bilo zaprto kar 32 ur. Na tisoče potnikov sicer še vedno ostaja ujetih na letališču, medtem ko policija še vedno išče upravljalca drona.

Mnogi leti so bili odpovedani ali preusmerjeni, potem ko so v sredo nad letališčem opazili leteča drona. V naslednjih urah bo pristajanje in vzletanje še vedno omejeno, zato osebje na letališču priporoča, da potniki preverijo status svojega leta preden se zglasijo na letališču.

120.000 ljudi, ki so čez noč ostali na letališču, se medtem pritožuje nad izredno nizkimi temperaturami na terminalih, Ryanair pa je sporočil, da bo vse petkove lete opravil z letališča Stansted.

V četrtek je policija na Gatwick napotila helikopter in ostrostrelce, na pomoč pa je priskočila tudi vojska.

Nad drone z ostrostrelci, policijskim helikopterjem in celo vojsko

Policija operaterjev dronov, ki so povzročili težave na Gatwicku, še vedno ni našla. Je pa na območje v četrtek napotila ostrostrelce, v zraku je bil tudi policijski helikopter, policija je za pomoč uradno zaprosila tudi vojsko, je poročal BBC .

Policija je uporabo dronov označila za namerno oviranje varnosti letalskega prometa. Na drugi strani so sicer ocenili, da ni nobenih znakov, da bi to lahko označili za terorizem.

Na dogajanje se je odzvala tudi premierka Theresa May , ki je dejala, da sočustvuje s potniki, ki so ostali ujeti na letališču. Po njenih besedah, tako BBC, se vlada in oblasti trudijo, da bi čim prej uredili nastale razmere.

Zaprto letališče Gatwick

Obupani potniki verjetno ne bodo upravičeni do povračila stroškov

Po poročanju britanskih medijev naj bi šlo za dogodek, ki je sicer uničil praznična potovanja marsikaterega potnika, a gre za 'izredni' dogodek, zato potniki po vsej verjetnosti ne bodo upravičeni do povračila stroškov. Potniki so zato obupani, tudi nekatere zavarovalnice so sporočile, da potniki ne bodo upravičeni do kompenzacij, saj dronov ni med vzroki za prestavitev letov.

Razjarjeni potniki so zasuli družbena omrežja z izjavami, " da sta drona uničila njihov božič ." Kot opisujejo potniki, zaradi dronov nekateri za praznike ne bodo mogli uživati v družbi svojih bližnjih, marsikomu so pokvarili medene tedne, nekaj potnikov zato ne bo ujelo pogrebov svojih svojcev.

Lastniku dronov grozi pet let zapora

Kako pereč je problem z droni, kažejo tudi podatki združenja britanskih pilotov. Ti so v prvih 11 mesecih letošnjega leta poročali o 117 "bližnjih srečanjih" s tovrstnimi malimi plovili. V celotnem letu 2017 so jih našteli 93.

Zakonodaja prepoveduje lastnikom dronov, da letijo na območju letališča oziroma morajo biti od letališča oddaljeni vsaj en kilometer. Prav tako je prepovedan let dronov na višini nad 120 metrov. Ogrožanje varnosti letala, posadke in potnikov je kaznivo dejanje, za katerega je zagrožena zaporna kazen do pet let.
