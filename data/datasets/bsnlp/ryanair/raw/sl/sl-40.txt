sl-40
sl
2018-07-26
https://www.dnevnik.si/1042834282/posel/novice/ryanair-potnikom-noce-izplacati-odskodnin-za-odpovedane-lete-preverite-kaksne-so-vase-pravice
Ryanair potnikom noče izplačati odškodnin za odpovedane lete; preverite, kakšne so vaše pravice

Samo zato, ker Ryanair noče plačati odškodnine, še ne pomeni, da jim je ni treba 

Irski letalski prevoznik je zaradi stavke kabinskega osebja v Belgiji, Španiji in na Portugalskem odpovedal 600 za v sredo in danes napovedanih letov.

Po 250 evrov odškodnine ne bodo izplačali

Glede na zakonodajo EU bi moral potnikom plačati po 250 evrov odškodnine, vendar pa so v Ryanairu to možnost zavrnili in poudarili, da ravnajo v skladu z zakoni. »Ker so bili leti odpovedani zaradi izrednih okoliščin, nam ni treba plačevati odškodnin,« so navedli po poročanju nemške tiskovne agencije dpa.

Zveza potrošnikov Slovenije (ZPS) pa je danes spomnila, da je morala letalska družba o odpovedih potrošnike pisno obvestiti in jim ponuditi možnosti spremembe leta, ki jih določa zakonodaja in med katerimi potrošnik sam izbira.

»Če te izbire ne ponudi, se najprej obrnite na Ryanair in poskušajte skupaj najti rešitev, ki vam najbolj ustreza. Nikakor ne priporočamo, da kar takoj na lastno pest začnete urejati svoj prevoz, saj se lahko zgodi, da do povračila stroškov ne boste upravičeni,« so navedli.

Stavka ne spada nujno pod izredne razmere

Na ZPS poudarjajo, da potrošniki zaradi odpovedi leta lahko, razen v nekateri primerih, zahtevajo tudi odškodnino. Do odškodnine pa potrošniki niso upravičeni, če jih je Ryanair obvestil o odpovedi vsaj dva tedna pred odhodom oz. vsaj en teden pred odhodom in hkrati ponudil drug let z odhodom največ dve uri pred prvotno predvidenim ter prihodom največ štiri ure po prvotno predvidenem letu.

Prav tako niso upravičeni do odškodnine, če jih je prevoznik o tem obvestil manj kot en teden pred odhodom, če je ob tem ponudil nadomestni let z odhodom največ eno uro pred prvotno predvidenim in prihodom največ dve uri po prvotno predvidenem prihodu.

»Do odškodnine potrošniki prav tako niso upravičeni, če je odpoved leta posledica izrednih razmer, ki se jim ne bi bilo mogoče izogniti, tudi če bi bili sprejeti vsi ustrezni ukrepi. Stavka ne spada nujno pod take izredne razmere, temveč se to presoja v vsakem konkretnem primeru,« so pojasnili.

Samo zato, ker nočejo plačati odškodnine, še ne pomeni, da jim je ni treba

Ryanair je sicer v izjavah že sporočil, da zadnjo stavko svojega kabinskega osebja šteje kot izredne razmere in da zato odškodnin ne bo izplačeval. »Vendar to ne pomeni, da jih tudi dejansko ni dolžan izplačati - med drugim je britanski nadzorni organ CAA že podal izjavo za javnost, da zadnje Ryanairove stavke ne bo štel kot izredne razmere in da bi morali biti potniki upravičeni do odškodnine,« je pojasnil Matjaž Jakin iz Svetovalne pisarne ZPS.

Potrošnikom je predlagal, da ob izpolnjenih pogojih (pravočasnost obvestila o odpovedi) podajo zahtevek za plačilo odškodnine. Vse zahtevke je treba najprej nasloviti neposredno na Ryanair. Če se ne odzove ali neutemeljeno zavrne zahtevo, lahko potrošniki vložijo pritožbo pri pristojnem državnem organu tiste države EU, kjer je nastala kršitev, kar je odvisno od tega, kje se nahaja letališče, iz katerega bi morali potovati.
