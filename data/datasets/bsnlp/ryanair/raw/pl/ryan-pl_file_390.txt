pl-390
pl
2018-08-03
https://www.dw.com/pl/piloci-ryanair-zapowiadaj%C4%85-kolejne-strajki/a-44944490
Piloci Ryanair zapowiadają kolejne strajki

W środku wakacji tania linia lotnicza Ryanair zapowiada na przyszły tydzień strajki w kilku krajach. 10 sierpnia mają zastrajkować piloci w Belgii, Szwecji i Irlandii. Do akcji może się przyłączyć również załoga w Niemczech i Holandii. Dla pilotów w Irlandii będzie to piąta jednodniowa akcja protestacyjna, w której domagają się lepszych warunków pracy. Z powodu strajku pod koniec lipca br. zarząd Ryanair zapowiedział, że zmniejszy irlandzką flotę, co będzie oznaczać zwolnienie 300 osób. Samoloty z Dublina mają zostać przeniesione do Polski. Tam stacjonowanie ich będzie kosztowało mniej. Poza tym Polska należy do krajów, w których obroty Ryanair rosną. 

Próba negocjacji. Zapowiedź zwolnień „jeszcze bardziej utwierdziła pilotów w ich decyzji" – oświadczył związek zawodowy irlandzkich pilotów Forsa. Ryanair „po raz kolejny” wysunął propozycję negocjacji 7 sierpnia, ale związkowcy odrzucili propozycję spotkania. Związek zawodowy niemieckich pilotów Cockpit zadecyduje na początku przyszłego tygodnia, czy przyłączy się do strajku 10 sierpnia. W poniedziałek 6 sierpnia upływa ostateczny termin, jaki Cockpit dał Ryanair do przedstawienia godnej negocjacji oferty. Pod presją. Irlandzkie linie lotnicze od dawna są krytykowane za znacznie niższe płace w porównaniu z innymi tanimi liniami lotniczymi. Ryanair odpiera te zarzuty. Dopiero w ubiegłym roku i pod wielką presją linia lotnicza wyraziła gotowość uznania związków zawodowych jako partnera negocjacji w imieniu swoich pracowników.
