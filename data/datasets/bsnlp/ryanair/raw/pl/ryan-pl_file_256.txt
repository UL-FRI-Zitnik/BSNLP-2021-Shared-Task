pl-256
pl
2018-07-27
https://logistyka.wnp.pl/w-hiszpanii-odwolano-kilkaset-polaczen-kolejowych,327761_1_0_0.html
W Hiszpanii odwołano kilkaset połączeń kolejowych

Jak poinformowali przedstawiciele organizatora protestu - związku zawodowego Generalna Konfederacja Pracy (CGT) - przed południem wyjechało w trasę około 20 proc. przewidzianych w rozkładzie pociągów. Ograniczenia w kursowaniu pociągów występują zarówno na trasach podmiejskich, jak i dalekobieżnych.

Według przewidywań spółki Renfe, głównego krajowego przewoźnika, sytuacja powinna ulec poprawie w godzinach popołudniowych. Renfe liczy, że wieczorem przywrócony zostanie pełny ruch na wszystkich trasach. "Szacujemy, że w piątek nie wyjedzie w trasę co najmniej 161 pociągów. Połączenia te zostały już odwołane, a klienci mogą w kasach biletowych otrzymać zwrot kosztów za zakupione bilety" - poinformowała Renfe. Wśród głównych postulatów strajkujących kolejarzy jest kilkuprocentowa podwyżka pensji, zwiększenie zatrudnienia w sektorze, a także ograniczenie współpracy z podmiotami zewnętrznymi. Organizatorzy strajku, w którym biorą też udział pracownicy odpowiedzialnej za infrastrukturę kolejową spółki Adif, zapewnili, że w sytuacji braku spełnienia ich żądań wznowią protesty we wrześniu. Hiszpania ogarnięta jest strajkami pracowników sektora transportowego od środy; protestują też m.in. taksówkarze i pracownicy irlandzkich linii lotniczych Ryanair. Z kolei od zaplanowanego na piątek strajku odstąpili na lotnisku w Barcelonie pracownicy hiszpańskiego przewoźnika lotniczego spółki Iberia. Zapewnili jednak, że dojdzie do skutku protest zapowiedziany przez nich na 3 i 4 sierpnia.
