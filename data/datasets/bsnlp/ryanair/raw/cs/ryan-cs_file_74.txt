cz-74
cs
2018-08-10
https://www.denik.cz/ze_sveta/piloti-ryanair-stavkuji-irske-aerolinky-musely-zrusit-na-ctyri-stovky-letu-20180810.html
Piloti Ryanair stávkují. Irské aerolinky musely zrušit na čtyři stovky letů

Do 24hodinového protestu se zapojí piloti z Německa, Švédska, Irska, Belgie a Nizozemska. Aerolinky v předchozích dnech oznámily 250 zrušených letů z Německa, 104 z Belgie a dalších 42 ze Švédska a Irska.

V případě Nizozemska se společnost pokusila odvrátit stávku, která se měla dotknout zhruba 22 letů, soudní cestou. Nizozemský soud však návrh Ryanair na zablokování stávky zamítl. Aerolinky však i přesto vydaly prohlášení, podle kterého v zemi k žádným zrušeným letům nedojde. Společnost podle BBC uvedla, že se pokusila spor vyřešit všemi dostupnými způsoby. Největší evropský nízkonákladový dopravce již před loňskými Vánoci odvrátil sérii stávek, když poprvé ve své třicetileté historii oficiálně uznal odborovou organizaci zaměstnanců.

Od té doby však prakticky neustále pokračují spory ohledně vyjednání nových kolektivních pracovních smluv. V červenci společnost musela během dvoudenní stávky zrušit okolo tří stovek letů. Odbory požadují, aby smlouvy zaměstnanců podléhali zákonům zemí, odkud pocházejí, nikoli irským zákonům. Aerolinky stávku označily za „politováníhodnou a neoprávněnou“, protože jejich piloti mají vyšší mzdy, než zaměstnanci konkurenčních nízkonákladových společností. Mluvčí Ryanair podle BBC uvedl, že společnost podnikla všechny kroky k minimalizování dopadů stávky. „Většině pasažérů jsme již zajistili místa v jiných letech Ryanair,“ dodává.
