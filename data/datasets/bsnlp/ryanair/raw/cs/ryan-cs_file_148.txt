cz-148
cs
2018-11-08
https://www.tyden.cz/rubriky/byznys/svet/konec-stavek-ryanair-se-dohodl-s-odbory-mzdy-se-zvysi_502491.html
Konec stávek? Ryanair se dohodl s odbory, mzdy se zvýší

Irská nízkonákladová letecká společnost Ryanair se dohodla s německým odborovým svazem pracovníků ve službách Verdi na pracovních podmínkách a platech pro palubní personál. Dohoda bude těmto zaměstnancům přeložena ke schválení v úterý. "Dvouletá kolektivní smlouva se vztahuje na všechny členy palubních posádek v Německu, je v souladu s německým pracovním právem a obsahuje zvýšení platů a další výhody," uvedla společnost. Svaz Verdi v Německu zastupuje přibližně tisíc členů posádek Ryanairu. Svaz nyní sdělil, že dohoda bude definitivní, až o ní budou hlasovat jeho členové. Irský přepravce minulý měsíc vyslovil naději, že smlouvy se všemi hlavními odborovými svazy uzavře do Vánoc. Stávky se už projevují na ziscích i na hodnotě akcií společnosti. Od ledna odepsaly akcie zhruba 20 procent. Společnost také uvedla, že v září se většina italského personálu vyslovila pro přijetí tříleté dohody Ryanairu s tamními třemi hlavními odborovými svazy. Aerolinie nedávno uznaly odbory zastupující palubní posádky v Řecku a Švédsku.
