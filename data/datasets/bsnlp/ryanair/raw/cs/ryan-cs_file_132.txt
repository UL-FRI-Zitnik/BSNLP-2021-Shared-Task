cz-132
cs
2018-10-10
https://archiv.ihned.cz//archiv.ihned.cz/c1-66282350-bojovnik-s-odbory
Bojovník s odbory

Sedmapadesátiletý Michael O'Leary stojí v čele irské nízkonákladové letecké společnosti Ryanair Holdings od roku 1994. Více než dvě desetiletí se mu dařilo držet nízké mzdové a další náklady a současně se vyhnout ostrým sporům se zaměstnanci. "Stoupající mzdové a další požadavky by ohrozily obchodní model naší firmy," prohlašuje O'Leary. Po ruce má vždy argument, že úspěch Ryanairu ovlivňuje rozhodujícím způsobem flexibilita. Proto osobně rozhoduje o tom, do které země se přesunou letadla, kolik a kde najme pilotů a palubního personálu, i o tom, na které nové trhy bude společnost expandovat.



Na to, co si o tom myslí zaměstnanci (jichž je nyní v celé Evropě kolem 14 500), nikdy nedal. Odbory vyloženě nesnáší. V domovském Irsku, jehož pracovní zákonodárství je velice liberální, je ve firmě uznal teprve loni v prosinci. O'Leary, který má pověst hrubiána, ale v posledních letech narážel na stále větší odpor svých zaměstnanců. Ti požadovali nejenom vyšší mzdy a důchody, ale také zaměstnanecké výhody v závislosti na počtu odpracovaných let.
