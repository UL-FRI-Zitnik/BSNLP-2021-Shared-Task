cs-new-34
cs
2019-02-13
https://www.lidovky.cz/svet/belgii-zasahla-generalni-stavka-letiste-byla-zavrena-v-doprave-panoval-chaos.A190213_201714_ln_zahranici_ele#utm_source=rss&utm_medium=feed&utm_campaign=ln_lidovky&utm_content=main
Belgii zasáhla generální stávka. Letiště byla zavřená, v dopravě panoval chaos

BRUSEL Belgii ve středu ochromila jednodenní generální stávka, kterou za zvýšení mezd svolaly tři odborové svazy - socialistický, křesťanský a liberální. Na belgických letištích od úterního večera nepřistávají, ani z nich neodlétají pravidelné linky. Ochromena je veřejná doprava, svoz odpadu i činnost místních úřadů, škol, pošt či obchodů a v omezeném režimu fungují i nemocnice. Také železnice zrušily asi polovinu spojů, mezinárodní vlakové doprava ale stávkou příliš ovlivněna není, uvedl deník Le Soir. Vedle zvýšení platů odborové svazy žádají i vyšší důchody, které by odpovídaly rozumným životním podmínkám, dále lepší pracovní podmínky na sklonku kariéry a vyvážení práce a osobního života. Dosud je růst platů na další dva roky omezen na 0,8 procenta.



Letecký provoz nad Belgií funguje pouze pro přelety, pro přistání a odlety mají výjimku jen vládní, vojenské a nouzové lety, řekl agentuře AFP mluvčí řízení letového provozu Dominique Dehaene. „Ačkoliv terminál zůstává otevřený, laskavě žádáme cestující, aby na letiště ve středu nechodili,“ informovalo předem mezinárodní bruselské letiště, které odbaví asi 650 letů denně. Také letiště v Charleroi, druhé největší v zemi, které denně přijme a odbaví na dvě stovky letů a odkud operuje zejména společnost Ryanair, zrušilo všechny linky a zůstalo zcela uzavřené. Stávka se dotkla i leteckého spojení s Českem. Zrušeny byly v souvislosti se stávkou všechny plánované lety mezi Prahou a Bruselem, konkrétně jde o čtyři zpáteční lety, řekl mluvčí pražského letiště Roman Pacvoň. Cestující, jichž se zrušení linek dotklo, mají kontaktovat svou leteckou společnost, která jim nabídne náhradní řešení. Chaos panoval i na vlakových nádražích v Belgii, řada spojů byla zrušena.
