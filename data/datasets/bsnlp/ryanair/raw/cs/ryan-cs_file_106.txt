cz-106
cs
2018-09-13
https://www.tyden.cz/rubriky/byznys/svet/ryanair-se-vraci-do-bezneho-provozu-stavka-v-nemecku-je-u-konce_495781.html
Ryanair se vrací do běžného provozu. Stávka v Německu je u konce

Irská nízkonákladová letecká společnost Ryanair se po stávce pilotů a palubního personálu v Německu vrací k běžnému provozu. Naplánováno má zhruba 400 letů z Německa a do Německa. Ve středu společnost Ryanair kvůli stávce zrušila 150 letů, pražského letiště se však protest nedotkl. Stávka za vyšší platy a lepší pracovní podmínky začala na dvanácti německých letištích v noci na středu a oficiálně skončila ve středu v 2.59 SELČ. Odborový svaz německých pilotů Vereinigung Cockpit (VC) ve středu Ryanairu pohrozil dalšími stávkami, pokud vedení nepřijde s lepší nabídkou. Ryanair varoval, že v takovém případě začne propouštět. "Vyhrožovat zaměstnancům, kteří užívají svého práva, je naprosto skandální," řekl ve středu agentuře DPA viceprezident VC Markus Wahl. Dodal, že vysoká účast na stávce dokládá, že zastrašování už neúčinkuje. Irský dopravce čelí kritice odborů napříč Evropou. Obzvlášť v Německu se zaměstnancům nelíbí, že jsou najímáni prostřednictvím pracovních agentur, jako je McGinley Aviation. Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. V srpnu se aerolinky dohodly s irskými piloty a vyjádřily naději, že smíru brzy docílí i na dalších evropských trzích.
