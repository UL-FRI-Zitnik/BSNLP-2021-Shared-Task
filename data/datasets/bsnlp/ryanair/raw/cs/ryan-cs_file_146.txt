cz-146
cs
2018-11-08
https://www.novinky.cz/ekonomika/488616-ryanair-se-predbezne-dohodl-s-nemeckym-palubnim-personalem.html
Ryanair se předběžně dohodl s německým palubním personálem

„Dvouletá kolektivní smlouva se vztahuje na všechny členy palubních posádek v Německu, je v souladu s německým pracovním právem a obsahuje zvýšení platů a další výhody,” uvedl Ryanair. Svaz Ver.di v Německu zastupuje přibližně tisíc členů posádek Ryanairu. Svaz nyní sdělil, že dohoda bude definitivní, až o ní budou hlasovat jeho členové. Irský přepravce minulý měsíc vyslovil naději, že smlouvy se všemi hlavními odborovými svazy uzavře do Vánoc. Stávky se už projevují na ziscích i na hodnotě akcií společnosti. Od ledna odepsaly akcie zhruba 20 procent. Společnost také uvedla, že v září se většina italského personálu vyslovila pro přijetí tříleté dohody Ryanairu s tamními třemi hlavními odborovými svazy. Aerolinky nedávno uznaly odbory zastupující palubní posádky v Řecku a Švédsku.
