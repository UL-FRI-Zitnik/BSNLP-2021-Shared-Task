bg-2011
bg
2011-11-03
https://www.mediapool.bg/plovdiv-obeshtal-da-plati-do-15-noemvri-poletite-na-raianear-news185915.html
Пловдив обещал да плати до 15 ноември полетите на “Райънеър”

Нискотарифната компания “Райънеър” извърши в четвъртък първия си редовен полет от Франкфурт до Пловдив и обратно въпреки притесненията на ръководството на местното летище, че откриването на новата линия въобще няма да се състои. Причината е, че аеропортът и авиопревозвачът са се договорили до 15 ноември да бъде попълнен Фондът за развитие на Летище Пловдив, чието създаване бе условието на “Райънеър” да стъпи на българския пазар.
Десет общини от три области в района са длъжни да внасят по 50 ст. на жител във фонда, но община Пловдив все още не внесла дължимите за 2011 г. около 180 хил. лева. Обясненията на бившия кмет Славчо Атанасов са, че решението било внесено много късно в общинския съвет и изостанало за след изборите. “Райънеър” обаче не приели аргументите и вече прекратиха линията от Пловдив до Милано. Последният полет ще е на 19 ноември. Под въпрос беше и откриването на линията до Франкфурт, но след последното споразумение полетите все пак ще се извършват.
Заради недоразуменията около вноската на община Пловдив са пропаднали плановете на летището да открие трета редовна линия до Лондон (сега се изпълняват два полета седмично), както и стартирането на нова линия до Испания, обясни пред Mediapool шефът на пловдивското летище Дойчин Ангелов.
Незаклелият се още новоизбран кмет на Пловдив и досегашен областен управител Иван Тотев (ГЕРБ) е уверил Дойчин Ангелов, че не по-късно от 15 ноември всичко дължимо към фонда ще бъде изплатено, след като временно изпълняващият длъжността кмет Александър Долев заявил, че общината е в добро финансово състояние.
