bg-1078
bg
2018-02-27
https://www.dnevnik.bg/bulgaria/2018/02/27/3136720_bulgari_sa_blokirani_v_rumuniia_zaradi_otklonen_polet/?ref=rss
Българи са блокирани в Румъния заради отклонен полет (допълнена)

На летището в румънския град Тимишоара от снощи е блокирана голяма група българи. Те са летели с полет на "Райънеър" от Лондон, който е трябвало да кацне снощи в 20.15 в Пловдив. Заради лошите метеорологични условия обаче самолетът е бил пренасочен първо към летище София, а впоследствие е кацнал в Румъния, съобщи БНТ. По думите на бедстващите към този час нямат информация от авиокомпанията кога и дали ще могат да отпътуват. Досега не са получили съдействие и от консулската служба на България в Тимишоара, казват пътници пред БНТ. От българското консулство в Румъния казаха, че ситуацията ще бъде разрешена в рамките на деня. "Работим по казуса с кацането на българските граждани в Тимишоара. Има два автобуса, изпратени да вземат хората, но част от тях не се качиха по неясни причини", каза пред БНТ консулът на България в Букурещ Мирчо Иванов. Пред БНР той увери, че ваучери за храна са осигурени два пъти на чакащите, а почетният консул в Тимишоара се е ангажирал да посети българите на място и да окаже съдействие.

"Не искаме автобуси, защото пътят е много зле. Автобусите, които ни предлагат, са много зле. Не сме лигави, но това са 800 километра. 10 часа се пътува в нормални условия, а в момента условията са ужасни Бяхме около 160 - 180 души, но една група тръгна с автобус. В момента сме около 120", каза пред БНР Величка Божерикова, една от пътничките. "Активно търсим връзка с авиокомпанията, която да ни предостави информация как ще бъдат транспортирани българските граждани до крайната дестинация", увери консулът. "Доколкото разбрах от летищните власти, 23-ма души – майки с деца, са били настани в хотел, а останалите 90 са на летището. 62-ма души са били транспортирани с автобус", информира той. Малко по-късно Иванов съобщи за агенция "Фокус", че транспортираните в автобуси българи в момента се намират на границата. "За съжаление, отново поради лоши метеорологични условия, "Дунав мост" е затворен и не могат да преминат границата", каза той. "Хората от автобусите чакат да бъде отворена границата. От тях не сме получили оплакване и не сме имали искане за съдействие. Ако постъпи такова, ще реагираме", заяви българският консул в Букурещ. Министерството на външните работи увери, че посолството в Букурещ следи развитието на ситуацията и е в постоянен контакт с намиращите се на аеропорта българи, както и с летищните служби. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Букурещ : +40 21 230 21 50 и +40 21 230 21 59.
