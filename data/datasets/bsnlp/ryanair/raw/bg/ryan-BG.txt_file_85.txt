bg-85
bg
2018-02-05
http://www.mediapool.bg/raianear-otkriva-baza-v-burgas-i-puska-nov-polet-sofiya---akaba-news275143.html
"Райънеър" открива база в Бургас и пуска нов полет София - Акаба

"Райънеър" открива през март четвъртата си база у нас в Бургас и пуска нова линия София Акаба (Йордания) с два полета седмично от октомври. Това съобщи нискотарифният авиопревозвач, който стъпи на българския пазар през 2010 г. първо в Пловдив. През 2016 г. откри и базата си в София, а в края на миналата година и във Варна. Билетите за новата дестинация от българската столица до известния курорт на Червено море в Йордания ще бъдат пуснати в продажба до края на февруари. Ежегодно Акаба приема хиляди туристи, привлечени от плажовете, топлите води, които са подходящи за гмуркане и са осеяни с над 140 вида корали и около 40 вида морски животни, които се срещат само в този залив. Авиобазата на ирландския превозвач в Бургас ще бъде 87-та за "Райънеър". Авиокомпанията отчете силно трето тримесечие на финансовата 2017 г. (октомври декември), въпреки натиска на който беше подложена от страна на пилотите, които настояваха за увеличаване на заплатите и повече почивки, което доведе до отмяна на хиляди полети. Така за периода октомври декември 2017 г. "Райънеър" има 12% ръст на печалбата на годишна база до 106 млн. евро. Средната цена на един самолетен билет е паднала с 4 на сто до 32 евро за билет в едната посока. Превозените пътници са с 6 на сто повече и са достигнали 30.4 милиона. Нарастване е отчетено и на коефициента на натоварване на самолетите - 96% или ръст от 1 на сто. В същото време компанията е успяла да намали общо разходите си с един процентен пункт, въпреки по-скъпото гориво. Изпълнителният директор и мажоритарен собственик на "Райънеър" Майкъл О'Лиъри коментира, че най-голямото предизвикателство са били преговорите с пилотите и признаването на правото им да членуват в синдикати. Пред финализиране е първото споразумение със синдикатите на пилотите във Великобритания, от където е една четвърт от екипажите на "Райънеър". Подписването на споразумението няма да се отрази на нивото на обслужване на клиентите и да увеличи разходите на авиокомпанията, заради възможностите за растеж на пазарите във Франция и Скандинавия, каза Майкъл О'Лиъри. От отчета на компанията излиза, че по-високите заплати на персонала през втората половина на миналата година са стрували 45 млн. евро. Отделно компанията е платила 261 млн. евро за да изпълни регулации на ЕС. "Брекзит", покачващите се цени на горивата и увеличаването на разходите за възнаграждения на персонала са предизвикателствата, пред които са изправени всички авиокомпании в момента. Това ще останат основните проблеми и през 2018 г., които ще се отразят на цените на превозвачите. Тези предизвикателства поставят под натиск цените на самолетните билети, се казва съобщението на "Райънеър". Авиокомпанията прогнозира ръст на пътниците си с 6 на на сто до 138 милиона през новата финансова година (април 2018 г. - март 2019 г.). Предвижда се още допълнително увеличение на разходите за гориво с над 300 млн. евро, заради поскъпването на петрола. Допълнително трябва да се прибавят и около 100 млн. евро към средствата за персонал, заради увеличаването на заплатите на пилотите с една пета годишно. Разходите за персонал възлизат на 10% от общите разходи на "Райънеър" за миналата година. От компанията твърдят, че няма да позволят производителността им да намалее. Увеличението на заплатите и поскъпването на горивото ще бъдат компенсирани частично с по-икономични и големи самолети. До април 2019 г. трябва да бъдат доставени нови 210 самолета "Боинг 737-MAX-200". "Райънеър" отчита и подписан 10-годишен договор за поддръжка на машините, които ще доведат до значителни годишни спестявания. Закупуването на нови симулатори за обучение на пилоти пък ще удвои броят им през следващите 3 години. Така авикомпанията се надява да реши проблема с недостига на работна ръка и исканията за по-високи заплати на персонала. Липсата на яснота по отношение на "Брекзит" държи под натиск тарифите и ценообразуването по маршрутите от и до Великобритания. Остава рискът от сериозно прекъсване на полетите между Обединеното кралство и ЕС от април 2019 г., освен ако не е налице двустранна или преходна договореност между Великобритания и ЕС преди септември 2018 г., предупреждават от "Райънеър". Авиокомпанията смята, че британското правителство продължава да подценява вероятността от сривове на въздушния транспорт. За това "Райънеър" са подали молба за получаване на сертификат за въздушен оператор в Обединеното кралство ("САО"), като част от плановете за извънредни ситуации след напускането на Великобритания на ЕС през март 2019 г. Превозвачът се надява да получи сертификата до септември 2018 г. За да се застраховат от евентуални неуредици, от "Райънеър" вече обявиха, че ще продават билетите си за 2019 г. с клауза "Брекзит". Това означава, че резервациите на клиентите им няма да са валидни, ако проблемът с въздушната регулация между Великобритания и Европейският съюз не бъде решен до излизането на страната.

"Райънеър" компенсира неяснотите от "Брекзит" и поскъпването на горивата и разходите за труд с разширяването на портфолиото от услуги, които предлага. Приходите от допълнителни услуги на авиокомпанията са се увеличили с 12% за година. Услугата My Ryanair е на път да достигне до 40 млн. потребители през март 2018 г. Все повече клиенти избират тарифи "Плюс", запазени места за сядане и приоритетно качване. Неотдавна авиокомпанията пусна и туристически места за настаняване. През ноември беше откри и нов офис в Мадрид, в който ще бъдат наети до 250 висококвалифицирани ИТ специалисти през следващите 18 месеца. От авиокомпанията посочват, че приключването на финансовата година (в края на март 2018 г.) с оборот от 1.4 млрд. - 1.45 млрд. евро в голяма степен зависи от непредвидени събития в областта на сигурността, отношенията със синдикатите и затваряне на резервациите за Великден.
