uk-219
uk
2018-09-12
https://zik.ua/news/2018/09/12/rozpochavsya_strayk_pilotiv_ta_bortprovidnykiv_ryanair_u_nimechchyni_1404745
Розпочався страйк пілотів та бортпровідників Ryanair у Німеччині

Сьогодні розпочався очікуваний страйк працівників Ryanair у Німеччині. Через це компанії довелося скасувати 150 рейсів, а своїм клієнтам запропонувати квиток на інший день чи повернути гроші за нього. Про це повідомляє DW. Таким чином майже половина сьогоднішніх рейсів з Німеччини скасована. У добовому страйку взяли участь 400 пілотів та 1000 бортпровідників. У ірландській компанії попередили, що це може призвести до звільнення працівників по всій країні. Речник компанії заявив, що страйк є невиправданим, адже лоукостер пішов на зустріч працівникам та погодився підвищити зарплатню. Нагадаємо, що в серпні відбувся наймасштабніший страйк працівників Ryanair, через який довелося скасувати 400 рейсів. Раніше, у липні, компанія скасувала до 600 рейсів через страйки в Бельгії, Португалії та Іспанії.
