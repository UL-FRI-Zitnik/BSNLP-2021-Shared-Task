bg-15
bg
2018-01-16
https://www.investor.bg/evropa/334/a/severen-potok-e-izpolzval-93-ot-kapaciteta-si-prez-2017-g-253979/
"Северен поток" е използвал 93% от капацитета си през 2017 г.

"Северен поток" е постигнал средно натоварване от 93% на номиналния си капацитет през 2017 година и по тръбите са доставени 51 млрд. куб. метра в ЕС, съобщиха от компанията Nord Stream, която управлява проекта.

Това е рекорд по отношение на използването на съоръжението, което беше пуснато в експлоатация през 2011 година. Оттогава по него са доставени общо 205,3 млрд. куб. метра природен газ в Европа. От компанията отбелязват, че в течение на годините има увеличаване на използвания капацитет. През 2016 година например са транспортирани 43,8 млрд. куб. метра природен газ, или 80% от номиналния капацитет на газопровода. През 2015 година пък използван е бил 71% от капацитета на "Северен поток". Увеличаващите се достави са мотив за "Газпром" да поиска изграждането на още две тръби по дъното на Балтийско море. В ЕС обаче има разнобой дали да позволят разширяването на проекта. "Северен поток" е с капацитет от 55 млрд. куб. метра газ годишно. Оператор на съоръжението са "Газпром" с 51%, Wintershall Holding и E.ON - с по 15,5%, Gasunie и ENGIE - с по 9%.
