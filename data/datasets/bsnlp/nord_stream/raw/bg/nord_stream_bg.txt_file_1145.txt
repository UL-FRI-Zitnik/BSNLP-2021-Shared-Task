bg-1145
bg
2018-04-05
https://frognews.bg/svqt/finlandiia-dade-zelena-svetlina-severen-potok-2.html
Финландия даде зелена светлина за ”Северен поток-2”

Финландия одобри изграждането на участъка от газопровода ”Северен поток-2”, който преминава през изключителната икономическа зона на страната, съобщи правителството.

Общата дължина на газопровода е около 1220 километра, от които 374 ще преминат през финландската изключителна икономическа зона. Съгласието на правителството е условно. Това означава, че кандидатът трябва да изпълни условията, посочени в решението. Така например, в строителството, трябва да се спази принципът на "грижа за предотвратяване и минимизиране на аварии и щети", както и необходимостта да се вземат предвид особеностите на района на Балтийско море и други проекти в изключителната икономическа зона на Финландия. "Северен поток - 2" включва две тръби с общ капацитет от 55 милиарда кубически метра газ годишно. Тръбите тръгват от брега на Русия, преминават през Балтийско море и стигат до Германия, в съседство със сегашния "Северен поток". По-рано разрешението за изграждането и използването на "Северен поток-2" в германската изключителна икономическа зона бе издадено от Берлин. Северен поток 2 AG, оператор на тръбопровода, чака разрешение за изграждане от други страни - Русия, Швеция и Дания - смята се, че това ще стане през следващите месеци.
