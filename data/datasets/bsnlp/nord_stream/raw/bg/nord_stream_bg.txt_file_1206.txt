bg-1206
bg
2018-04-09
http://bnr.bg/post/100956273/poroshenko-zove-germania-da-se-otkaje-ot-severen-potok-2
Порошенко зове Германия да се откаже от „Северен поток-2“

Украинският президент Петро Порошенко призова Германия да се откаже от плановете за изграждане на втори газопровод за доставка на синьо гориво от Русия, който би улеснил „блокада“ срещу страната му, предаде БГНЕС Проектът „Северен поток-2“ е „политически подкуп за лоялност към Русия“, каза Порошенко пред германския бизнес вестник „Ханделсблат“, съобщи АФП. Изграждането му би означавало „налагане на икономическа и енергийна блокада върху Украйна“, добави той, като обвини, че тръбопроводът няма „икономическа обосновка“. Германският канцлер Ангела Меркел нарече „Северен поток-2“ чисто „икономически проект“ без необходимост от политическа намеса, но намерението за реализирането му се превърна в открита рана в отношенията с източните съседи и Европейската комисия. Тръбопроводът ще удвои количеството на руски газ, пристигащ в най-мощната икономика на ЕС през Балтийско море, заобикаляйки Украйна, в края на 2019 г. Миналия месец властите в Германия издадоха окончателните разрешителни, необходими за изграждането на „Северен поток-2“ на нейна територия и в нейните води, но все още е необходима зелена светлина да дадат и други държави. Според Порошенко обаче „транзитното трасе през Украйна е много по-евтино и може да бъде модернизирано лесно и евтино“. Той обвини Русия, че е „изключително ненадежден партньор“ в доставките на енергия, посочвайки, че държавната компания „Газпром“ отказва да плати на Украйна милиарди евро, след като прекрати подаването на газ в средата на зимата. „Газпром“ осигурява около една трета от доставките на газ за Европа. През последните години все по-малко синьо гориво минава през Украйна, като последица от конфликта на Москва с нейния бивш сателит, който беше сполетян от анексирането на Крим от Русия през 2014 г. Това доведе до европейски санкции срещу Москва. В рядко съгласие през февруари високопоставени политици от консервативната партия на Меркел, от „Зелените“ и бизнес ориентираните „Свободни демократи се обявиха срещу „Северен поток-2“. Те предупредиха, че проектът „ще раздели политически ЕС и ще постави под въпрос солидарността с Полша, нашите балтийски съседи, Словакия и Украйна, но също така Швеция и Дания“. През февруари на съвместна пресконференция Ангела Меркел влезе в сблъсък с полския премиер Матеуш Моравецки. Той предупреди, че на един единствен производител на газ - „Газпром“, не бива „да се разрешава да има монопол и сила да налага своите цени на Европейския съюз“. Украйна също така призовава ЕС за наложи санкции срещу бившия германски канцлер Герхард Шрьодер за неговата твърда подкрепа за руското правителство и работата му в борда на руския държавен гигант „Роснефт“, за която получава годишна заплата от 500 000 долара.

Акциите на руския алуминиев гигант „Русал“ се сринаха на борсите вчера, след като САЩ наложиха санкции на компанията, която може да се изправи пред риск от фалит заради невъзможност да плати част от дълга си, предаде агенция Франс прес. При затварянето на фондовата борса в Хонконг - един от пазарите, където се търгуват акциите на „Русал“,..
