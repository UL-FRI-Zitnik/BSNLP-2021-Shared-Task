sl-66
sl
2019-12-30
https://www.dnevnik.si/1042918328/posel/novice/v-bolgarijo-bo-ruski-plin-kmalu-pritekal-preko-turskega-toka
V Bolgarijo bo ruski plin kmalu pritekal preko Turškega toka

"Z Gazpromom smo se dokončno dogovorili o spremembi vstopne točke za dobavo plina," je danes pojasnila bolgarska ministrica za energijo Temenoujka Petkova. Ta točka bo postaja na turško-bolgarski meji Strnadja 2, poroča francoska tiskovna agencija AFP.

Prvi plin bo po Turškem toku iz Rusije pod Črnim morjem do Turčije in Bolgarije po načrtih stekel januarja, v Bolgarijo, ki je skoraj v celoti odvisna od ruskega plina, pa bo po njem prišlo 2,9 milijarde kubičnih metrov tega energenta letno.

Bolgarija naj bi na račun nove plinske poti privarčevala 70 milijonov bolgarskih levov (35 milijonov evrov). Zdaj namreč plačuje visoke prispevke za tranzit plina, ki v državo pride skozi Romunijo in Ukrajino. Poleg tega je Gazprom državi po besedah ministrice zagotovil pet odstotkov nižjo ceno plina.

Ideja o plinovodu Turški tok je vzniknila po tistem, ko se je Rusija v luči rusko-ukrajinske krize in pomislekov Evropske komisije odpovedala projektu gradnje plinovoda Južni tok, prek katerega bi ruski plin dobavljala na evropske trge, tudi prek Slovenije. Po navedbah Gazproma bi lahko Turški tok koristil tudi EU.

Plinovod Turški tok bo imel dva kraka, prek katerih naj bi letno steklo 31,5 milijarde kubičnih metrov zemeljskega plina. V prvi fazi je osredotočen predvsem na Turčijo, v drugi pa bo zadostil tudi potrebam južne in jugovzhodne Evrope. Rusijo naj bi namreč povezal z Grčijo in Srbijo.

ZDA so medtem predpisale kazni za podjetja, ki sodelujejo pri projektih Turški tok in Severni tok 2, saj da gre za orodji prisile oziroma politični vzvod, ki bo oslabil vezi ZDA z Nemčijo in Evropo.

Gre za šolski primer nepoštene konkurence in širjenje umetne ameriške prevlade na evropsko tržišče, posledica pa bodo dražji in manj konkurenčni proizvodi, so se odzvali v Kremlju.
