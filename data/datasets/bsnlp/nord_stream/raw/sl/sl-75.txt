sl-75
sl
2019-06-07
https://www.dnevnik.si/1042888620/posel/novice/rusija-ne-bo-dovolila-oviranja-severnega-toka-2
Rusija ne bo dovolila oviranja Severnega toka 2

Iz družbe Nord Stream 2, prek katere bo ruski Gazprom upravljal s plinovodom Severni tok 2, so danes sporočili, da bi lahko zamuda pri pridobivanju gradbenega dovoljenja za plinovod pod danskim morjem preložila njegovo odprtje na leto 2020. Ob tem so izrazili upanje, da bo plin po Severnem toku 2 vendarle lahko stekel do konca letošnjega leta, je poročala ruska tiskovna agencija Tass.

Čižov je medtem v intervjuju za rusko tiskovno agencijo Tass spomnil, da Danska lahko zaustavi gradbena dela na projektu izgradnje plinovoda za več mesecev, če nova vlada ne bo odločila drugače. Na Danskem so imeli namreč v sredo volitve, na katerih so zmagali levosredinski socialdemokrati. Ne glede na to je prepričan, da ne bodo mogli preprečiti projekta.

Kot je izpostavil veleposlanik, to ne bo uspelo niti Američanom. V povezavi z grožnjami ZDA, da bodo zaradi gradnje plinovoda uvedli sankcije proti Rusiji, je dejal, da Washington grozi mnogim državam in zaveznicam. »Rusija v tem ni sama. Tu so tudi EU, Kitajska, Mehika in vsi drugi,« je odvrnil. Prav zato na prihodnost Severnega toka 2 gleda z optimizmom.

Predsednik uprave Nord Stream 2 in nekdanji nemški kancler Gerhard Schröder pa je ob robu mednarodnega gospodarskega foruma v Sankt Peterburgu danes poudaril, da ameriško žuganje s sankcijami vpliva na politiko Danske in EU glede izgradnje plinovoda. Osebno je prepričan, da Washingtona pri tem »ne vodijo le prijateljski motivi«.

»V prvi vrsti moramo reči, da gre za slab pristop. Ameriški partnerji zelo jasno kažejo, da si bolj kot kdaj želijo izvažati utekočinjeni zemeljski plin na evropsko tržišče,« je opozoril.

Danska politika, ki odlaga izdajo dovoljenja za polaganje cevi pod danskim morjem, je po njegovih besedah v nasprotju z evropsko zakonodajo. Nemčija, Finska in Švedska so gradbeno dovoljenje medtem že izdale.

Družba Nord Stream 2 bo v spopadu z diskriminacijo projekta uporabila vsa razpoložljiva sredstva, je medtem v Sankt Peterburgu danes napovedal direktor tega podjetja Matthias Warnig. »Spoštovali bomo evropsko zakonodajo, imamo pa tudi pravice. Priča smo diskriminaciji projekta, za naše pravice in proti diskriminaciji pa se bomo borili na vse mogoče načine in s političnimi ukrepi,« je dejal.

Trasa plinovoda Severni tok 2 bo potekala od ruske obale pod Baltskim morjem do nemške obale. Plin - letno naj bi se ga v Nemčijo iz Rusije po dveh ceveh steklo 55 milijard kubičnih metrov - naj bi po plinovodu po prvotnih načrtih stekel do konca tega leta, a se bo, kot kaže, časovnica zamaknila. Projekt je vreden 9,5 milijarde evrov.
