sl-15
sl
2018-08-18
https://www.dnevnik.si/1042836721/svet/putin-iz-poroke-na-sestanek-z-angelo-merkel
Putin iz poroke na sestanek z Angelo Merkel

Putin je v izjavi za medije pred začetkom pogovorov, ki bodo potekali za zaprtimi vrati, po navedbah nemške tiskovne agencije dpa Evropo pozval k pomoči pri obnovi Sirije. »Pomembno bi bilo razširiti humanitarno komponento sirskega konflikta, še posebej humanitarno pomoč za sirsko ljudstvo,« je dejal.

Državi in njenim regijam bi morali po njegovem prepričanju pomagati pri sprejemanju beguncev, ki bi se vrnili iz tujine. Ne gre le za povratnike iz Evrope, ampak tudi za milijone beguncev iz sosednjih Jordanije, Libanona in Turčije. »To je velika obveznost za Evropo,« je menil. Za povratek je namreč treba postoriti "enostavne reči", kot je ponovno zagotoviti oskrbo z vodo in zdravili, je spomnil ruski predsednik.

Merklova se je zadržala o prihodnosti Bašarja al Asada

Merklova pa je podčrtala skupno nemško-rusko odgovornost pri reševanju konfliktov. Izrazila je pripravljenost s Putinom sodelovati v tej smeri, še posebej računa na premik pri reševanju situacije v Ukrajini. Med drugim želi z ruskim predsednikom spregovoriti o možnosti napotitve modrih čelad ZN, ki bi tam nadzorovale prekinitev ognja.

V zvezi s Sirijo je tudi Merklova izpostavila nujnost preprečevanja humanitarne katastrofe. Nemčija želi konflikt reševati s političnim procesom pod okriljem Združenih narodov, med drugim zahteva ustavne reforme in volitve. O prihodnosti sedanjega sirskega predsednika Bašarja al Asada , ki ga podpira Rusija, zahodne države pa zavračajo, pa se ni želela izraziti.

Omenila je še plinovod Severni tok 2 med Rusijo in Nemčijo ter iranski jedrski sporazum, ki so ga zapustile ZDA. »Nemčija ostaja pri sporazumu,« je zagotovila kanclerka. Je pa poudarila še, da želi s Putinom spregovoriti tudi o vprašanju človekovih pravic.

Srečanje sicer predstavlja priložnost za krepitev vezi med državama v luči protekcionističnih politik ameriškega predsednika Donalda Trumpa . Ta je med drugim razširil sankcije proti Rusiji, povečal pa je tudi carine na uvoz evropskega jekla in aluminija. Trump je prejšnji mesec Nemčiji očital, da jo Rusija »popolnoma nadzoruje« zaradi odvisnosti države od ruskega plina.

Pred tem že na poroki

Putin se je danes že udeležil poroke avstrijske zunanje ministrice Karin Kneissl na avstrijskem Štajerskem nedaleč od meje s Slovenijo. Gre za znak krepitve odnosov med Rusijo in Avstrijo po letih zaostrenih odnosov z Zahodom zaradi ukrajinske krize.

Avstrijski svobodnjaki (FPÖ), ki skupaj z Ljudsko stranko (ÖVP) vodijo avstrijsko vlado, so ena redkih strank v Evropi, ki podpirajo ruska stališča, tako glede zasedbe ukrajinskega polotoka Krim kot tudi odprav sankcij Evropske unije
