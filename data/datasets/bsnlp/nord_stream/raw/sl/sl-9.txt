sl-9
sl
2019-12-21
https://www.dnevnik.si/1042917669/svet/trump-ima-zagotovljena-sredstva-za-gradnjo-zidu-uvedel-sankcije-proti-gradnji-ruskih-plinovodov
Trump ima zagotovljena sredstva za gradnjo zidu; uvedel sankcije proti gradnji ruskih plinovodov

S podpisom proračuna so se ZDA izognile novemu zaprtju zvezne vlade. Že pred tem sta ga potrdila senat in predstavniški dom ameriškega kongresa. Zakonodaja na 2400 straneh v naslednjih desetih letih povečuje proračunsko luknjo za dodatnih 400 milijard dolarjev, poročajo tuje tiskovne agencije.

Levji delež paketa gre Pentagonu za rekorden proračun v višini 738 milijard dolarjev. Plače vojakov in zveznih uslužbencev bodo narasle za 3,1 odstotka. Trump pa je dobil 1,4 milijarde dolarjev za gradnjo zidu na meji z Mehiko in dovoljenje, da lahko dodaten denar jemlje drugje. Na primer Pentagonu.

Z zakonom so ustanovili tudi vesoljske sile, ki so šesta veja ameriških oboroženih sil. Doslej so imeli zračne sile, marince, kopensko vojsko, mornarico in obalno stražo.

Sprva bo vesoljske sile sestavljalo 16.000 vojakov in civilistov, ki že zdaj delujejo na področju operacij, povezanih z vesoljem, v zračnih silah, so pojasnili v vojski. Cilj pa je, da bi postopoma integrirali še vojake in civiliste, ki delujejo na področju vesolja v kopenskih silah in mornarici.

Zakonodaja pa vsebuje prepoved Trumpu, da samovoljno umakne ZDA iz zveze Nato in prepoved umika ameriških vojaških sil iz Južne Koreje. Zagotavlja 300 milijonov dolarjev vojaške pomoči Ukrajini, vključno z raketami, možnost uvedbe sankcij proti ruskim podjetjem in osebam zaradi podpore sirskemu predsedniku Bašarju al Asadu ter prepoved priznanja ruske zasedbe polotoka Krim in podobno.

Uvajajo se tudi sankcije proti vladam in podjetjem, ki sodelujejo pri ruskem plinovodu do Nemčije Severni tok 2. Ameriške oblasti imajo zdaj 60 dni časa, da določijo podjetja in posameznike, ki pri tem sodelujejo.

Kongresniki so tudi povečali sklad za Evropsko obrambno pobudo za dodatnih 734 milijonov dolarjev, ki bodo namenjena za gradnjo vojaških objektov v Evropi in boj proti ruskim podmornicam.

Sankcije proti gradnji ruskih plinovodov

Ameriške oblasti imajo 60 dni časa, da določijo tiste, ki sodelujejo pri gradnji ruskih plinovodov Severni tok 2 in Turški tok. EU in Rusija sta izrazili nasprotovanje sankcijam.

Ameriški kongres je v 738 milijard dolarjev vreden proračunski predlog za Pentagon, ki ga je Trump podpisal v petek, vključil tudi uvedbo sankcij proti ruskima plinovodoma do Nemčije in Turčije. V zakonu piše, da je Severni tok 2, prek katerega bo plin pritekel do Nemčije, orodje prisile oziroma politični vzvod, ki bo oslabil vezi ZDA z Nemčijo in Evropo. Problematizirajo tudi plinovod Turški tok, ki naj bi dobavljal plin prek Črnega morja v Turčijo in od tam v vzhodno Evropo.

Ameriška administracija ima 60 dni časa, da določi podjetja in posameznike, ki sodelujejo pri gradnji. Zakonodaja omogoča odvzem ameriškega vizuma in zamrznitev premoženja posameznikov. Tisti, proti katerim bodo uvedli sankcije, bodo imeli 30 dni časa, da prenehajo z aktivnostmi.

Švicarsko podjetje Allseas, ki sodeluje pri gradnji Severnega toka 2, je že sporočilo, da do nadaljnjega prekinja dela. "Allseas prekinja polaganje plinovoda, dokler ne bomo prejeli zakonskih, tehničnih in okoljskih pojasnil," so zapisali po poročanju tujih tiskovnih agencij.

V Moskvi so obsodili sankcije. "Država z javnim dolgom v višini 22.000 milijard evrov solventnim državam onemogoča razvoj njihovih gospodarstev," je na Facebooku zapisala tiskovna predstavnica ruskega zunanjega ministrstva Marija Zaharova. Kritična je bila tudi do "ameriške ideologije, ki ne prenaša svetovne konkurence".

Do sankcij pa so bili kritični tudi v EU. "Načelno Evropska unija nasprotuje sankcijam proti evropskim podjetjem, ki delujejo zakonito," so sporočili v Bruslju.

Koordinator nemške vlade za čezatlantske odnose Peter Beyer pa je poudaril, da sankcije ne bodo uperjene proti Nemčiji, ampak proti zasebnim podjetjem. "Zato Nemčija ne bo sprejela protiukrepov. Če bi jih sprejeli, bi to storili na evropski ravni, kar pa se ne bo zgodilo," je povedal. Čezatlantsko prijateljstvo je ob tem označil za trdno.
