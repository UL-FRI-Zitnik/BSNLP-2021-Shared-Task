sl-77
sl
2019-11-12
https://www.dnevnik.si/1042913725/posel/novice/druzba-nord-stream-2-sprozila-arbitrazo-za-razresitev-spora-z-eu
Družba Nord Stream 2 sprožila arbitražo za razrešitev spora z EU

Družba Nord Stream 2, prek katere bo ruski Gazprom upravljal s plinovodom Severni tok 2, je zaradi letos spremenjene plinske direktive EU sprožila postopek arbitraže za razrešitev spora z Evropsko komisijo.

EU je s spremembami direktive kršila obveznosti, ki jih ima po pogodbi o energetski listini, je v ponedeljek po poročanju ruske tiskovne agencije Tass dejal uradni tiskovni predstavnik Nord Stream 2 Jens Müller.

Spremenjena direktiva je v nasprotju s pogodbo diskriminatorna do investicije Nord Stream 2 in krši obveznosti EU glede poštene in nepristranske obravnave, so prepričani v ruskem podjetju.

Nord Stream 2 je Evropsko komisijo o kršitvah pogodbe obvestil že aprila. Junija je prišlo do sestanka predstavnikov obeh strani, ki pa ni prinesel dogovora. Podjetje se je zato odločilo za arbitražo. Obvestilo o tem je bilo izdano konec septembra, zdaj pa so bili sproženi arbitražni postopki.

Ruska energetska družba se je sicer zaradi zaostrenih plinskih pravil EU že julija obrnila tudi na Sodišče EU.

Pogodba o energetski listini je večstranski sporazum, ki zagotavlja okvir za trgovino in naložbe na področju energetike. Podpisana je bila decembra 1994, veljati pa je začela aprila 1998. Trenutno ima več kot 50 podpisnic. V primeru sporov so predvidene mednarodne arbitraže na sodiščih, kot sta tisti v Haagu in Stockholmu.

Trasa plinovoda Severni tok 2 bo potekala pod Baltskim morjem od ruske do nemške obale

EU je medtem aprila sprejela direktivo, po kateri pravila, ki veljajo za interne plinovode v uniji, veljajo tudi za plinovode, ki vodijo v tretje države ali prihajajo iz njih. Spremembe naj bi Evropski komisiji omogočile večji nadzor nad plinovodi, evropska zakonodaja naj bi bila s tem bolj dosledna, transparentnost okrepljena in pravna varnost za investitorje ter uporabnike plinske infrastrukture večja.

Trasa plinovoda Severni tok 2 bo potekala pod Baltskim morjem od ruske do nemške obale. Plin - letno naj bi se ga v Nemčijo iz Rusije po dveh ceveh steklo 55 milijard kubičnih metrov - naj bi po plinovodu po prvotnih načrtih stekel do konca tega leta, a se bo časovnica zagotovo zamaknila v leto 2020. Projekt je vreden 9,5 milijarde evrov.

Gazprom je do konca septembra skupno položil čez 80 odstotkov predvidenih cevi za Severni tok 2. Rusijo in Nemčijo bo neposredno povezal prek voda Rusije, Finske, Švedske, Danske in Nemčije, s čimer se bo izognil Ukrajini, s katero ima največja država na svetu številna nesoglasja in spore.

Kritiki Severnega toka 2 opozarjajo, da bo Evropa z njim bolj odvisna od ruskega plina. Prav tako so mnenja, da projekt škoduje državam na vzhodu EU ter partnericam, kot je Ukrajina.
