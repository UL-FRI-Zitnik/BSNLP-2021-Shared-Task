sl-70
sl
2018-08-09
https://www.vecer.com/trumpova-kockarska-tezava-6539343
Trumpova kockarska težava

Na vrhu s predsednikom ZDA Donaldom Trumpom v Helsinkih pretekli mesec je ruski predsednik Vladimir Putin dokazal, da ostaja mojster obrti, ki jo je izpopolnil v 80. letih kot sovjetski operativec v Vzhodni Nemčiji. Trump je pred Putinovim hladnokrvnim pogledom, ki se ga je priučil v KGB-ju, kar ovenel.

Po vrhu je Trump izjavil, da verjame Putinovemu zagotovilu, da se Rusija ni imela razloga vpletati v ameriške predsedniške volitve leta 2016. Izjavo, ki je v nasprotju z ugotovitvami ameriških obveščevalnih agencij, je kmalu obsodila večina ameriškega varnostnega esteblišmenta, demokrati in celo nekateri republikanci. Predsednik predstavniškega doma kongresa, republikanec Paul Ryan, je dejal: "Trump mora razumeti, da Rusija ni naša zaveznica." Nekateri so šli celo tako daleč, da so Trumpovo obnašanje označili za izdajo. Trump si je, kot po navadi, hitro premislil in hitel zatrjevati, da je narobe oblikoval dvakrat zanikani stavek. Stavek bi se moral glasiti "Ne vidim razloga, zakaj to ne bi bila Rusija", je razložil. Nato pa se je, v še eni zanj značilni potezi, začel izmikati: "Lahko, da so bili tudi drugi ljudje. Tam zunaj je ogromno ljudi." Trump zdaj trdi, da se bo Rusija, če bo do tega prišlo, vpletala le še v korist demokratov.

Vso to premišljanje je še okrepilo prepričanje, da Putin nekaj ve o Trumpu, kar ruskemu predsedniku na videz ustreza. V Helsinkih je Putin potrdil, da je želel, da bi na volitvah zmagal Trump. To je bila nedvomno preračunljiva poteza, za katero je vedel, da bo na videz podkrepila obtožbe, da je Trumpova predsedniška kampanja prikrito sodelovala s Kremljem. Glede na to, kako zelo je kaos, ki ga je povzročil Trump, do zdaj koristil Rusiji, se je Putin odločil, da bo zadevo še dodatno podžgal. V dolgi in kompleksni zgodovini ameriško-ruskih odnosov se je vsaka od držav vpletala v notranje zadeve druge. Med hladno vojno so Sovjeti sponzorirali Komunistično stranko ZDA.

Ko bo Trump zapustil igralniško mizo, bodo ZDA srečne, če bodo obdržale vsaj del svoje globalne kredibilnosti

Po razpadu Sovjetske zveze leta 1991, so bili Američani močno vpleteni v proces tranzicije, kar je prispevalo h kaotičnemu kapitalizmu v času Borisa Jelcina. Pravzaprav so reforme, ki jih je podpiral Zahod, naredile več škode kot koristi in pomagale Putinu priti na oblast leta 2000. Rusi so si želeli voditelja, ki ne bi preveč poslušal ameriških nasvetov. Zdaj je Putin tisti, ki se vpleta v ameriško politiko, ne samo s poskusom vplivanja na volitve, temveč tudi s precejšnjim vplivom, ki ga ima na Trumpa. Z argumentom, da so njegova prizadevanja za izboljšanje odnosov z Rusijo v nacionalnem interesu ZDA, je Trump kmalu po vrhu povabil Putina, naj v kratkem obišče Belo hišo. Putin se je oddolžil s povabilom Trumpa v Kremelj.

Vendar Trumpova zavzetost (in želja po kljubovanju kritikom) ne pomeni nadomestila za pristno pripravljenost na medsebojno koristno sodelovanje, kot smo ji bili priča leta 1959, ko je Dwight Eisenhower povabil Nikito Hruščova na obisk ZDA, ali leta 1986, ko sta se Mihail Gorbačov in Ronald Reagan srečala v Reykjaviku. Namesto tega so Trumpova dejanja videti vse bolj kot klečeplazenje, kar jezi druge ameriške voditelje. Po mnenju številnih članov ameriškega varnostnega esteblišmenta Putinov očitni vpliv na Trumpa pomeni eksistenčno grožnjo za ameriško demokracijo, podobno kot jo je ob vrhuncu hladne vojne predstavljala Sovjetska zveza.

Toda tudi rastoča histerija glede Rusije pomeni resno grožnjo, saj uničuje ameriško zunanjo politiko na načine, ki bi lahko na koncu Putinu omogočili svetovni vpliv, ki si ga tako želi in za katerega je pripravljen toliko tvegati. Leta 2008 je napadel Gruzijo, leta 2014 je k Rusiji priključil Krim in posredoval v vojni v Siriji, da bi podprl svojega zaveznika Bašarja Al Asada. Predrzno vpletanje v ameriške volitve z namenom, da bi oslabil Hillary Clinton, ostro kritičarko Kremlja, ustreza temu vzorcu. Sprijaznimo se: Putin zmaguje proti Trumpu in ZDA. Čeprav so se nekatere njegove stave izšle bolje kot druge, je končni rezultat dejstvo, da je Rusija trenutno resna igralka. In ker je Putin prepričan, da jo lahko odnese s skoraj vsem, še naprej viša stave.

Konec koncev pa večjo svetovno grožnjo predstavlja Trumpovo neobičajno in vse bolj odbijajoče predsedovanje, zlasti z dajanjem priložnosti Putinu, da se preizkusi v avanturizmu in zmanjša moč ZDA. Tipičen primer tega je Trumpova trgovinska vojna, ki je uperjena tudi proti najtesnejšim ameriškim zaveznicam, saj je več držav usmerila k spravi z Rusijo.

Nemčija, ki jo je Trump z resnim obrazom označil za ujetnico Rusije, se je odzvala na Trumpova dejanja, vključno z njegovim nasprotovanjem gradnji plinovoda Severni tok 2, ki bi povezal Rusijo in Nemčijo. Nemška kanclerka Angela Merkel je mirno izjavila, da lahko Nemčija sprejema samostojne politike in samostojne odločitve. Tudi Kitajska, prvotna tarča Trumpove trgovinske vojne, je zdaj privolila v ruski načrt povračilnih ukrepov zaradi napovedane namestitve ameriškega protiraketnega obrambnega sistema na Japonskem in v Južni Koreji.

Na vprašanje, zakaj je bil Nikita Hruščov odstavljen z oblasti, se je dolgoletni sovjetski politik Andrej Gromiko domnevno pošalil: "Hruščov je bil tako lahkomiseln kockar, da bi bili srečni, če bi obdržali Moskvo." Gromiko je bil med kubansko raketno krizo leta 1962 priča impulzivni igri na srečo Hruščova, ki je bil tedaj zunanji minister (čeprav se je ta igra izplačala, saj so se ZDA zavezale, da ne bodo napadle Kube).

Danes največji problem predstavlja lahkomiselni prebivalec Bele hiše. Trump, poraženec, ki je eno generacijo nazaj v igralniških poslih neuspešno kockal z denarjem drugih, zdaj stavi veliko bolj dragocen vložek. Ko bo zapustil igralniško mizo, bodo ZDA srečne, če bodo obdržale vsaj del svoje globalne kredibilnosti.
