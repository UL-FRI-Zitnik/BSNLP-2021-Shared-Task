uk-6
uk
2018-07-05
http://www.mediastar.net.ua/70736-shveycarskiy-sud-vdnoviv-aresht-aktivv-gazpromu.html
Швейцарський суд відновив арешт активів Газпрому

Вищий суд швейцарського кантону Цуг відновив арешт акцій Nord Stream AG та Nord Stream 2 AG, що належать ПАТ "Газпром". Про це повідомляє Департамент з корпоративних комунікацій Національної акціонерної компанії "Нафтогаз України". "Вищий суд швейцарського кантону Цуг відновив арешт акцій Nord Stream AG та Nord Stream 2 AG, що належать ПАТ "Газпром". Активи лишатимуться під арештом, поки розглядатиметься апеляція НАК "Нафтогаз України" на рішення щодо зняття арешту з цих акцій, яке раніше ухвалив місцевий орган зі стягнення боргів", - йдеться у повідомленні. Зазначається, що акції були звільнені з-під арешту лише на підставі тверджень Nord Stream AG та Nord Stream 2 AG про те, що акції знаходяться поза межами кантону Цуг та відповідно поза юрисдикцією органу зі стягнення боргів, а тому мають бути виключені з переліку арештованих активів. Нафтогаз пояснює, що якби виконання рішень органу зі стягнення боргів не було призупинене Вищим судом, Газпром знову міг би розпоряджатися своїми акціями в Nord Stream AG та Nord Stream 2 AG, навіть якщо б ті знаходилися в юрисдикції органу зі стягнення боргів кантону Цуг. Однак тепер згадані активи не можуть виводитися з-під юрисдикції відповідного органу зі стягнення боргів до остаточного рішення щодо апеляції Нафтогазу. Як повідомлялося, 28 лютого Стокгольмський арбітраж задовольнив вимоги НАК "Нафтогаз України" за позовом до російського "Газпрому". НАК домоглася компенсації в сумі $4,63 млрд за недопостачання російським монополістом узгоджених обсягів газу для транзиту. Газпром направив до апеляційного суду округу Свеа заяву про повне скасування рішення. Наприкінці травня Нафтогаз отримав від голландського судді дозвіл на арешт часток Газпрому в його голландських дочірніх компаніях та заборгованості цих дочірніх компаній. Шість із семи дочірніх компаній Газпрому в Голландії відмовилися співпрацювати з судовими виконавцями і надати інформацію про частки Газпрому в їх акціонерному капіталі. Суди вже заарештували активи Газпрому у Швейцарії, Великій Британії та Голландії.
