uk-10
uk
2018-07-05
http://www.unn.com.ua/uk/news/1739668-u-gazpromi-sprostuvali-vidnovlennya-areshtu-aktsiy
У "Газпромі" спростували відновлення арешту своїх акцій

КИЇВ. 5 липня. УНН. У “Газпромі” стверджують, що швейцарський суд не відновив арешт акцій Nord Stream AG і Nord Stream 2 AG, передає УНН з посиланням на повідомлення російського монополіста. “Заява Нафтогазу України“ про те, що суд кантону Цуг (Швейцарія) поновив арешт акцій Nord Stream AG і Nord Stream 2 AG, не відповідає дійсності”, заявили в компанії. Так, згідно з інформацією “Газпрому”, швейцарський суд 29 червня 2018 року призупинив дію виключення акцій Nord Stream AG і Nord Stream 2 AG зі складених приставами сертифікатів про накладення забезпечувальних заходів на активи “Газпрому” в цих компаніях. “Виключення акцій призупинено на термін розгляду заяви Нафтогазу України“ про оскарження дій судових приставів”, стверджують в “Газпромі”. Нагадаємо, вчора “Нафтогаз” заявив, що вищий суд швейцарського кантону Цуг відновив арешт акцій компаній Nord Stream AG і Nord Stream 2 AG, остання з яких будує газопровід “Північний потік-2”.
