cs-163
cs
2018-05-21
https://archiv.ihned.cz//archiv.ihned.cz/c1-66143590-ukrajina-o-penize-za-tranzit-ruskeho-plynu-neprijde-slibil-merkelove-putin
Ukrajina o peníze za tranzit ruského plynu nepřijde, slíbil Merkelové Putin

Ruský plyn bude proudit přes Ukrajinu i po spuštění plynovodu Nord Stream 2 po dně Baltského moře. Ruský prezident Vladimir Putin to v pátek slíbil německé kancléřce Angele Merkelové. Schůzka proběhla v luxusní prezidentské rezidenci nedaleko Soči. Pro Merkelovou to je strategická otázka. Zatím jde jen o ústní garanci, ale je to výrazná změna ruské pozice. Kreml dosud tvrdil, že po vypršení stávajících smluv v roce 2019 Ukrajinu od plynu odřízne. Výstavbu plynovodu Nord Stream 2 mimo jiné ostře kritizuje americký prezident Donald Trump. Podle zdrojů listu Wall Street Journal americký prezident Merkelové nabízel, že pokud stáhne svou podporu výstavbě, USA začnou jednat s EU o nové obchodní dohodě.



Moskva přitom dosud označovala Kyjev za nespolehlivého partnera a systém Kremlem prosazovaných nových plynovodů měl Ukrajinu obejít. Putin si však nechal zadní vrátka. "Tedy pokud tranzit (přes Ukrajinu) bude dávat ekonomický smysl a bude to výhodné pro obchodní partnery," doplnil ruský prezident. To může znamenat jak racionální varování před zdražováním tranzitních poplatků, tak i konstatování, že si to Moskva může kdykoliv rozmyslet, upozorňuje moskevský novinář Andrej Kolesnikov.
