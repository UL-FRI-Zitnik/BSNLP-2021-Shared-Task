cs-505
cs
2018-11-14
https://www.ceskenoviny.cz/zpravy/premier-babis-bude-dnes-jednat-s-americkym-ministrem-energetiky/1686970?utm_source=rss&utm_medium=feed
Premiér Babiš bude dnes jednat s americkým ministrem energetiky

Praha - Premiér Andrej Babiš (ANO) bude dnes odpoledne v Praze jednat s americkým ministrem energetiky Rickem Perrym, který podniká cestu po střední Evropě. Tématy setkání budou mimo jiné hospodářská spolupráce, jaderná energetika nebo plánovaný plynovod Nord Stream 2, proti kterému Spojené státy vystupují.

Vedle Česka má Perry v programu cesty Polsko, Maďarsko a Ukrajinu. Americká administrativa se těmto zemím snaží nabídnout americké uhlí a alternativu k ruskému zemnímu plynu. Perry nedávno uvedl, že Spojené státy by stále mohly uvalit sankce na společnosti, které se na stavbě plynovodu Nord Stream 2 podílejí. Projekt má zdvojnásobit množství ruského zemního plynu dopravovaného přímo do Německa po dně Baltského moře, takže se vyhne území Ukrajiny. Polsko a USA proti plynovodu ostře vystupují. Vláda Donalda Trumpa hledá nová odbytiště pro uhlí, protože jeho spotřeba v USA klesla na nejnižší úroveň od roku 1983 kvůli uzavření uhelných elektráren. Americká společnost Westinghouse pak patří mezi zájemce o stavbu nových tuzemských jaderných bloků. Do Prahy se ze Sofie stěhuje evropský regionální úřad amerického ministerstva energetiky.
