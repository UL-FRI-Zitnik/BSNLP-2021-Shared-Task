cs-133
cs
2018-05-28
https://www.denik.cz/ekonomika/plynovod-nord-stream-je-hybridni-zbran-ruska-prohlasil-polsky-premier-20180528.html
Plynovod Nord Stream je hybridní zbraň Ruska, prohlásil polský premiér

„Nord Stream 2 je novou hybridní zbraní určenou proti EU i NATO. Je to jed pro evropskou společnost, který může mít dalekosáhlý dopad,“ řekl polský premiér Mateusz Morawiecki během svého projevu na adresu plynovodu. Morawiecki zároveň ocenil rozhodnutí NATO posílit svoje „východní křídlo“. Severoatlantická aliance nasadila své jednotky v Polsku a Pobaltí v roce 2016 v reakci na obavy některých svých členů z agresivní politiky Ruska. "Situace kolem hranic NATO se od anexe Krymu změnila. Ukazuje se, že rozhodnutí nasadit jednotky NATO v naší zemi bylo správné," řekl. 

Plynovod Nord Stream přepravuje ruský zemní plyn do Německa. Projekt Nord Stream 2 má za cíl rozšířit stávající přepravní kapacitu plynovodu o 55 miliard metru krychlových zemního plynu ročně. Jeho přepravní trasa povede po dně Baltského moře z ruského Vyborgu do severoněmeckého Greifswaldu souběžně se stávajícím potrubím Nord Stream 1. Plánovaná délka plynovodu je přibližně 1230 kilometrů. Rozšíření plynovodu je dlouhodobě trnem v oku především Ukrajině a Polsku, ale i dalším státům, jako je Česká republika a Slovensko. Podle nich jde jeho výstavba proti zájmům EU, zvyšuje závislost na Rusku a nese sebou další riziko destabilizace Ukrajiny.
