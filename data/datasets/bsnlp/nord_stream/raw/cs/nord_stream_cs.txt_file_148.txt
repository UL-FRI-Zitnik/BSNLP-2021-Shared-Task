cs-148
cs
2018-05-28
http://oenergetice.cz/plyn/nord-stream-2-zacinaji-stavebni-prace-politickemu-tlaku-projekt-stale-odolava/
Nord Stream 2: Začínají stavební práce, politickému tlaku projekt stále odolává

Přípravné práce na plynovodu Nord Stream 2 začaly v minulém týdnu , v červenci by měla začít i stavba samotného plynovodu. Projekt má již řadu nutných povolení , přičemž zatím bez větších problémů odolává politickému tlaku, který proti němu v poslední době přichází nejen z Bruselu a Polska, ale i ze Spojených států amerických. V Evropě se jedná v současnosti bez nadsázky o nejvýznamnější připravovaný plynovod, který má Evropskou unii zásobovat zemním plynem. Projekt budí především negativní politické ohlasy, s postupujícím časem se ale zdá, že tlak politiků zatím není nijak účinný. V minulém týdnu totiž začaly první přípravné a bagrovací práce v lokalitě Greifswald v německých teritoriálních vodách. Již v červenci by přitom měla začít samotná stavba plynovodu, který je nejen pro Evropskou unii aktuálně významným geopolitickým tématem.

„Implementace projektu jde podle plánu a podařilo se nám splnit veškeré podmínky nezbytné pro to, abychom mohli začít pokládat plynovod v roce 2018 na dno Baltského moře.“ Jens Mueller, mluvčí konsorcia odpovědného za Nord Stream 2 pro Reuters.

Přestože je snaha o zablokování stavby druhé větve plynovodu Nord Stream evidentní, zatím je bez většího úspěchu. Hlavním problémem jsou zejména tranzitní poplatky pro Ukrajinu a jiné země, které pocítí dopad nižší přepravy plynu přes své území v návaznosti na změnu toků zemního plynu po spuštění druhé větve Nord streamu. Nelze zapomenout ani na vliv projektu na zvýšení energetické závislosti na Rusku jako majoritním dodavateli plynu do Evropy. Projekt však má stále svá rizika: kromě možného zásahu politiků (např. změnou legislativy) je zde riziko amerických sankcí, které je zejména v posledních měsících často diskutováno. Je vidět, že případné sankce mají vliv i na účastníky konsorcia stojícího za plynovodem Nord Stream 2 – jeden z členů, společnost Uniper, uvedl v návaznosti na sankce USA zamířené mimo jiné na CEO Gazpromu Alexei Millera, že budou pečlivě monitorovat veškerá politická rizika projektu. Projekt také stále nemá vyřízena veškerá povolení, kupříkladu povolení ke stavbě v dánských teritoriálních vodách. Projekt plynovodu Nord Stream 2 má za cíl rozšířit stávající přepravní kapacitu plynovodu o 55 mld. m³ zemního plynu ročně. Celková délka plynovodu je cca 1230 km.
