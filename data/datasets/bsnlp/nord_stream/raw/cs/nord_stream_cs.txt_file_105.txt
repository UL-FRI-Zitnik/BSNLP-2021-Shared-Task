cs-105
cs
2018-05-25
http://www.ceskatelevize.cz/ct24/svet/2489563-evropa-musi-hrat-sama-za-sebe-ukazal-macron-navstevou-putina
Evropa musí hrát sama za sebe, ukázal Macron návštěvou Putina

Emmanuel Macron si s Vladimirem Putinem telefonoval jedenáctkrát, a to i během dubnového bombardování cílů v Sýrii. Osobně se zatím prezidenti setkali dvakrát, a tuto bilanci nyní Macron vylepšil návštěvou Petrohradu. Putinovi vyrazil na jeho domácí půdě vstříc sebevědomě a s úsměvem, což jen dokazuje, že se svět podle francouzského prezidenta nedělí jen na Východ a Západ a že Evropa musí hrát sama za sebe. „Musíme pracovat na tom, abychom podnikli společné kroky. To je pro mě také jedním z cílů těchto diskuzí, které jsou právě proto důležité,“ zdůraznil Macron před Putinem.



Za Putinem přijela i Merkelová. Německá kancléřka Angela Merkelová se s Vladimirem Putinem setkala před týdnem. Kromě Íránu je spojuje i téma plánovaného plynovodu Nord Stream 2 z Ruska do Německa. Projekt umožní obejít Ukrajinu při dodávkách plynu do Evropy. „Věříme, že po dokončení (plynovodu) Nord Stream 2 bude mít Ukrajina nadále tranzitní roli. Je to strategicky důležité a Německo se chce zapojit a chce posílit základnu pro tuto věc,“ řekla po jednání s Putinem kancléřka. Tyto plány naopak kritizuje Washington. Podle Bílého domu jde o politickou záležitost a energetickou bezpečnost Evropy nezvýší.
