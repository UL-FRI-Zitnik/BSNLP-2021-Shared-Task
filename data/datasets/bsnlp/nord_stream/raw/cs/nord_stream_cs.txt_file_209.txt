cs-209
cs
2018-02-16
http://www.ceskenoviny.cz/zpravy/merkelova-pred-premierem-polska-hajila-plynovod-jenz-vadi-i-cr/1586831?utm_source=rss&utm_medium=feed
Merkelová před premiérem Polska hájila plynovod, jenž vadí i ČR

Berlín - Plánovaný rusko-německý plynovod Nord Stream 2 neohrožuje snahy o diverzifikaci dodávek energie do Evropy. V Berlíně to řekla německá kancléřka Angela Merkelová, která jednala s polským premiérem Mateuszem Morawieckým. Varšava stejně jako Praha Nord Stream 2 kritizuje. "Měli jsme odlišné názory na otázku Nord Stream (2)," uvedla Merkelová na společné tiskové konferenci s Morawieckým. "Myslíme si, že se jedná o ekonomický projekt. Jsme také pro energetickou diverzifikaci. Rovněž chceme, aby Ukrajina pokračovala v tranzitní přepravě plynu, ale věříme, že Nord Stream (2) nepředstavuje žádné nebezpečí pro diverzifikaci," dodala podle agentury Reuters. Nord Stream 2 spočívá v rozšíření stávajícího plynovodu přivádějícího zemní plyn z Ruska do Německa po dně Baltského moře. Varšava se obává, že se tak posílí závislost Evropy na Rusku. V dopise Evropské komisi z listopadu 2015 vyslovily k Nord Stream 2 výhrady kromě Polska i Česko, Slovensko, Maďarsko, Estonsko, Lotyšsko, Litva, Rumunsko, Bulharsko a Řecko. Podle těchto zemí jde stavba proti zájmům EU a obsahuje riziko další destabilizace Ukrajiny. Morawiecki podle agentury DPA hájil spornou polskou justiční reformu. Kvůli ní zahájila na konci loňského roku Evropská komise proti Polsku řízení, na jehož konci mohou být Varšavě pozastavena hlasovací práva v EU. Merkelová před novináři řekla, že doufá v pokrok rozhovorů mezi Polskem a komisí. K dalším třecím plochám se kancléřka příliš nevyjadřovala. Obecně zmínila rozdílné názory obou zemí na některé otázky. "Je toho hodně co dělat ještě lépe," prohlásila. Zároveň ale ocenila úzkou spolupráci v obraně a zahraniční politice a těsnější hospodářské vztahy. Média nezmiňují, zda se řešil i spor o migranty a případné německé válečné reparace Polsku. Morawiecki nedávno řekl, že se nebude vyhýbat ani "obtížným tématům". Mezi ně patří odmítavý postoj Varšavy k přijímání migrantů, kvůli němuž podala Evropská komise minulý měsíc na Polsko, Česko a Maďarsko žalobu.
