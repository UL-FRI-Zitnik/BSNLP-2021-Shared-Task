pl-973
pl
2018-09-24
https://www.euractiv.pl/section/polityka-zagraniczna/news/ukraina-i-rosja-ws-nord-stream-2/
Ukraina i Rosja ws. Nord Stream 2

Poroszenko: Niemcy nie wpadajcie w pułapkę. “Naszych europejskich przyjaciół mogę tylko ostrzec, przemawiając z własnego, złego doświadczenia: gdy od dostaw rosyjskiego gazu jest się uzależnionym tak bardzo, jak Ukraina jeszcze kilka lat temu, jest się podatnym na szantaż” – ostrzegł Petro Poroszenko w opublikowanej w sobotę rozmowie z regionalnym niemieckim dziennikiem „Rheinische Post”. “Proszę nie wpadać w tę pułapkę!” – apelował. Prezydent Ukrainy wyraził też przekonanie, że Rosja będzie starała się wpływać na wynik przyszłorocznych wyborów prezydenckich i parlamentarnych w jego kraju za pomocą propagandy i dezinformacji. W jego ocenie taki konflikt jest równie niebezpieczny jak zbrojna walka z prorosyjskimi separatystami na wschodzie Ukrainy. Ma to bowiem na celu podzielenie nie tylko Ukrainy, ale również Niemiec, “które w tych trudnych latach stały wiernie u naszego boku”. Sankcje wobec Moskwy jedynym pokojowym instrumentem presji. Unijne sankcje przeciwko Rosji są zdaniem Poroszenki „jedynym pokojowym instrumentem w naszej dyspozycji do wywierania presji na agresora”. “Nie chodzi wcale o karanie Rosji, ale o zatrzymanie Putina przy stole negocjacyjnym, a w tym sankcje są bardzo pomocne” – przekonywał ukraiński prezydent, przestrzegając przed próbami pogłębiania przez Moskwę podziałów wśród państw Europy. Nord Stream 2 geopolitycznym narzędziem do wywierania nacisku. Poroszenko przypomniał, że Nord Stream 2 pozbawi Ukrainę ok. 3 mld dolarów za tranzyt rosyjskiego gazu przez swoje terytorium. “(Prezydent Rosji Władimir) Putin chce przede wszystkim stworzyć sobie geopolityczne narzędzie do wywierania nacisku na Europę Zachodnią” – oświadczył. Podkreślił przy tym, że przeciw budowie nowego gazociągu przemawiają fakty. Przypomniał, że Ukraina wykorzystuje obecnie jedynie część swoich mocy przesyłowych: ok. 90 mld m sześc. z 146 mld m sześc., którymi dysponuje Poroszenko przekonywał, że to więcej niż wystarczająco do transportowania rosyjskiego gazu do państw Europy. Tymczasem pod koniec przyszłego roku wygasa rosyjsko-ukraińska umowa na przesył gazu do Europy przez ukraińskie terytorium. Na wątpliwości dziennikarza co do niezawodności dostaw, prezydent Ukrainy zaprosił niemieckie koncerny energetyczne do inwestowania w ukraiński sektor gazowy. “Mogłyby nawet kontrolować kierownictwo, jeśli miałyby być jakieś wątpliwości” – zapewnił. Putin: Rosja przejmie finansowanie Nord Stream 2. Tymczasem prezydent Rosji Władimir Putin nie wyklucza, że jeśli USA nałożą sankcje na europejskie firmy budujące Nord Stream 2, to Moskwa w całości przejmie finansowanie budowy tego gazociągu. Niemiecki dziennik „Suddeutsche Zeitung” przypomina także w sobotnim wydaniu, że Putin miał wyrazić taką gotowość już wcześniej, w czasie sierpniowej wizyty w Niemczech. Powołując się na własne źródła gazeta podkreśla, że dla Rosji oznaczałoby to „idące w miliardy obciążenie, które jednak Moskwie wydaje się całkiem rozsądne z punktu widzenia utrzymania niezbędnego dla kraju przedsięwzięcia”. Według „SZ”, budujące Nord Stream 2 konsorcjum stara się właśnie o nowe finansowanie w wysokości prawie 10 mld euro. Niemiecka gazeta przyznaje, że na razie nie wiadomo czy chodzi o banki rosyjskie, ale zauważa, że żaden z zachodnioeuropejskich koncernów nie mógłby sobie pozwolić na to, “by ze względu na ten projekt (Nord Stream 2) stać się celem amerykańskich sankcji”. Tak więc w razie retorsji Waszyngtonu, żeby nie ryzykować utraty umów z USA musiałyby wycofać się z budowy gazociągu łączącego Rosję z Niemcami. Rząd w Berlinie, który nie chce rezygnować z dostaw rosyjskiego gazu przyznaje jednak, że gdyby ten surowiec miał być dostarczany gazociągiem sfinansowanym przez Rosję, to KE zastosowałaby przepisy antymonopolowe i wstrzymała projekt. Unijne przepisy o ochronie konkurencji nie pozwalają bowiem tej samej firmie zarządzać gazociągiem i przesyłać nim gaz. Tymczasem niezadowolenie rosyjskiego prezydenta wywołały postępy w budowie niemieckiego terminalu gazu skroplonego, który mógłby przyjmować LNG z Ameryki.

Na domiar złego, w Senacie jest już kolejna ustawa o sankcjach, której przyjęcie połączone z CAATSA (ustawa o „przeciwdziałaniu sankcjami adwersarzom Ameryki” z zeszłego roku 2017 roku stanowiąca – jak pisze SZ – odpowiedź amerykańskiego rządu na ingerencję Moskwy w kampanię przed wyborami prezydenckimi w USA) mogłoby sparaliżować rosyjską gospodarkę. W związku z tym – jak pisze”SZ” – zarówno prezydent USA Donald Trump , jak i „rozsądni ludzie w jego rządzie” obawiają się, że “tak radykalne uderzenie pozbawiłoby Rosję gruntu pod nogami i naraziłoby na szwank resztki lojalności europejskich sojuszników wobec Waszyngtonu”. Dlatego też – zauważa niemiecki dziennik – ostatnią wizytę polskiego prezydenta Andrzeja Dudy w Waszyngtonie Trump wykorzystał, by przekazać, że co prawda USA nie chcą, by realizowane były projektom energetycznym zagrażającym bezpieczeństwu, takim jak Nord Stream 2, ale nie planują sankcji wobec przedsiębiorstw zaangażowanych w to przedsięwzięcie.
