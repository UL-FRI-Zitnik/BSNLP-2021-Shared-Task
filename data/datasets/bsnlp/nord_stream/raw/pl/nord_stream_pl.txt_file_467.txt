pl-467
pl
2018-04-12
https://businessinsider.com.pl/wiadomosci/finlandia-ponownie-dala-zielone-swiatlo-na-budowe-nord-stream-2/8snsr4q
Finlandia ponownie dała zielone światło na budowę Nord Stream 2

Finlandia ponownie udzieliła zezwolenia na budowę Nord Stream 2. Tym razem zezwolenie dotyczy ułożenia gazociągu w wyłącznej strefie ekonomicznej Finlandii na Morzu Bałtyckim. Jest to drugie i ostatnie z niezbędnych zezwoleń dla projektu w Finlandii. 5 kwietnia fiński rząd wydał pierwsze z niezbędnych zezwoleń, którym była zgoda na ułożenie gazociągu w wyłącznej strefie ekonomicznej Finlandii na Morzu Bałtyckim przez zarejestrowaną w Szwajcarii spółkę Nord Stream 2 AG. Ma to być odcinek o długości 374 km. Proces uzyskiwania zezwoleń dla Nord Stream 2 trwał w Finlandii od jesieni zeszłego roku. Wcześniej niezbędne zezwolenia na budowę Nord Stream 2 wydały Niemcy. W sprawie projektu muszą się jeszcze wypowiedzieć właściwe instytucje w Szwecji, Danii i Rosji. Nord Stream 2 - szczegóły. Gazociąg ma powstać na dnie Bałtyku, równolegle do uruchomionego w 2011 roku gazociągu Nord Stream. Ma to być dwunitkowa magistrala gazowa o mocy przesyłowej 55 mld metrów sześciennych surowca rocznie z Rosji do Niemiec. Partnerami rosyjskiego Gazpromu w tym projekcie jest pięć zachodnich firm energetycznych: austriacka OMV, niemieckie BASF-Wintershall i Uniper (wydzielona z E.On), francuska Engie i brytyjsko-holenderska Royal Dutch Shell. Gazociąg ma być gotowy pod koniec 2019 roku i wtedy też Rosja zamierza zaprzestać lub ograniczyć przesyłania gazu rurociągami biegnącymi przez terytorium Ukrainy. Budowie Nord Stream 2 sprzeciwiają się Polska, kraje bałtyckie i Ukraina. WARTO WIEDZIEĆ:
