152
cz

http://www.mpo.cz/dokument105945.html
Evropská komise zjišťuje názory veřejnosti na možnosti posílení podnikatelského ducha | MPO
Evropská komise zahájila veřejné konzultace, jejichž cílem je získat názor nejširšího okruhu subjektů na otázku, jak v EU posílit podnikání. On-line konzultace jsou otevřené do 1. října 2012.

Je zřejmé, že podpora podnikání je důležitá pro růst hospodářství a tvorbu pracovních míst a že malé a střední podniky jsou největším zdrojem nových pracovních míst, kterých ročně vytvoří přibližně 4,1 milionu. V Evropě však narážíme na problém určitého nezájmu o podnikání: zatímco v EU má zájem podnikat 45% osob, u našich konkurentů v USA je to 55% a v Číně dokonce 71%. Komise proto hledá nápady, jak uvolnit podnikatelský potenciál, které překážky podnikání je nutné odstranit a jak pomoci podnikům překonat počáteční potíže podnikání. Otázky veřejných konzultací se zaměřují např. na oblast podpory podnikatelského ducha již ve školách či na využití podnikatelského potenciálu některých skupin obyvatel jako jsou ženy, imigranti, mladí, apod. Další důležitou oblastí mající vliv na rozvoj podnikání v EU jsou rámcové podmínky, mezi nimi i řešení situace podnikatelů, kteří při svém prvním pokusu o podnikání neuspěli. Samozřejmou je také otázka přístupu k financování, která je obzvláště v dnešní době palčivá. Výsledek konzultací poslouží k vypracování "Akčního plánu 2020 pro podnikání", který slíbila Evropská komise vydat na podzim roku 2012. Podrobné informace ke konzultacím a dotazník jsou k dispozici na stránkách Evropské komise . Vaše příspěvky budou zveřejněny na webové stránce "Váš hlas v Evropě" a zpracovány do souhrnné zprávy a vyjádření Evropské komise.


