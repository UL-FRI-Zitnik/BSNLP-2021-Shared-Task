210
hr

https://www.irb.hr/Novosti/Europska-komisija-preporucila-rad-znanstvenika-CIM-a-i-UNIDU-a
Europska komisija preporučila rad znanstvenika CIM-a i UNIDU-a / Novosti / Institut Ruđer Bošković
Procjene stanja populacija sitne plave ribe u Jadranskom moru osnova su za dugoročno iskorištavanje pelagijskih resursa u ribarstvu Republike Hrvatske. Izlov inćuna, Engraulis encrasicolus (L.), jedne od komercijalno najvažnijih vrsta jadranskeplave ribe, značajno se razlikuje iz godine u godinu. Izlovi u sjevernom Jadranu podudaraju su se s promjenama u sistemu strujanja vodenih masa koji posljedično utječu na veličinu primarne i sekundarne produkcije. Znanstvenice iz rovinjskog Centra za istraživanje mora Instituta Ruđer Bošković, dr. sc. Romina Kraus i dr. sc. Nastjenjka Supić, u suradnji s dubrovačkim znanstvenicima iz Instituta za more i priobalje Sveučilišta u Dubrovniku dr. sc. Davorom Lučićem i dr. sc. Jakicom Njire, utvrdili su povezanost zimskih uvjeta i veličine biomase inćuna. Tijekom zime 'tipa B', vodene mase izlaze iz sjevernog Jadrana što uzrokuje povećanje slanosti. Kod zime „tipa A“ vode iz rijeke Po bogate nutrijentima šire se diljem sjevernog Jadrana, što dovodi do povećane proizvodnje fitoplanktona, a zatim i razvoja zooplanktona, glavnog izvora hrane inćunu. U istraživanju je obuhvaćen dugogodišnji niz (1977.- 2007.) fizikalnih, hidrografskih i planktoloških podataka. Rezultati pružaju mogućnost predviđanja izlova inćuna na Jadranu na temelju meteoroloških uvjeta u jesen i hidrografskih početkom godine. Autori predlažu kontinuirano praćenje stanja ribljeg fonda uz oceanografska istraživanja, nazvan 'fine-tuning' mehanizam predviđanja, a koji bi dugoročno imao korist na okoliš i gospodarstvo.


