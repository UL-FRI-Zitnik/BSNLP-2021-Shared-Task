157
hr
2016-09-30T20:05:00
http://vijesti.hrt.hr/354218/europska-komisija-ima-prigovora-na-hrvatsku
HRT: Europska komisija uputila prigovore Hrvatskoj
Nakon što je objavila rujanski paket povreda propisa po državama članicama, u slučaju naše zemlje Europska komisija je utvrdila povrede u nekoliko sektora. Smatraju da kasnimo s razvojem digitalnog tržišta i da bi troškovi brzog interneta trebali biti 30% niži. Komisija je uputila službenu opomenu Hrvatskoj jer još nije prenijela te mjere u svoje zakonodavstvo. Komisija poziva Hrvatsku i da ukine diskriminatorna pravila u pogledu ribolovnih dozvola. Godišnje ribolovne dozvole izdaju se samo osobama s prebivalištem u Hrvatskoj, dok drugi mogu dobiti jedino dozvole koje vrijede do 30 dana. Posjetitelji koji žele loviti ribu cijelu godinu, moraju kupiti 12 mjesečnih dozvola, što je 16 puta skuplje od godišnje dozvole. Komisija tu praksu smatra diskriminatornom i neusklađenom s Direktivom o uslugama. Hrvatsku se uz Grčku, Irsku, Italiju i Portugal poziva da poboljša razmjenu informacija radi borbe protiv terorizma. Hrvatska još nije osigurala automatsku razmjenu podatka o DNK, otiscima prstiju te registraciji vozila. Predsjednik HDZ-a Andrej Plenković izjavio je kako pitanje upozorenja treba rješavati tehnička Vlada, a da će se o tome očitovati kada za to dođe vrijeme. To neka rješava trenutna tehnička vlada. Imaju sve ovlasti za to, kao što kvalitetno rade u korespondenciji s Europskom komisijom kada je riječ o zakonu o konverziji kredita u švicarskim francima, a kada dođe vrijeme vrlo ćemo jasno dati svoj stav , izjavio je Plenković. Na isto pitanje ministar financija Zdravko Marić odgovorio je da je pitanje što tehnička, ali i bilo koja druga vlada tu može učiniti. Mi smo tržišno-socijalno gospodarstvo. Vlada nastoji u onom segmentu za koji je zadužena i gdje je odgovornost njena, dakle prije svega u poreznom i neporeznom dijelu, napraviti porezno rasterećenje i mislim da će to biti jasan signal i poruka i ostalim segmentima hrvatskog gospodarstva da mogu napraviti dodatni iskorak i krenuti u tom smjeru. Mislim da su ove preporuke koje smo dobili od EK jasan signal među ostalim i na tom području , izjavio je Marić. Uz Hrvatsku, EK je upozorila Austriju, Belgiju, Bugarsku, Cipar, Češku, Estoniju, Finsku, Francusku, Grčku, Mađarsku, Latviju, Litvu, Luksemburg, Nizozemsku, Portugal, Slovačku, Sloveniju i Veliku Britaniju. Ne obavijeste li te zemlje Komisiju o mjerama koje su poduzele za usklađivanje nacionalnog zakonodavstva s pravom EU-a, EK može odlučiti da ih, u skladu s pravilima EU-a o povredama propisa, uputi Sudu EU-a, kao i predložiti novčane kazne. Svim europskim kućanstvima, u ruralnim ili gradskim područjima, trebala bi biti dostupna povezivost s brzinom preuzimanja od najmanje 100 Mb/s, s mogućnošću prelaska na Gb/s, a sva gradska područja te veće prometnice i željezničke linije trebali bi imati neprekinutu pokrivenost za 5G, petu generaciju sustavâ bežične komunikacije.


