365
sl

http://siol.net/avtomoto/novice/evropska-komisija-obtozuje-audi-zakaj-ima-dizelski-motor-spet-neskladne-izpuste-431755
Evropska komisija obtožuje Audi: Zakaj ima dizelski motor spet neskladne izpuste? - siol.net
Evropska komisija je nepravilnosti odkrila pri prenovljenemu modelu audija A3. Izpusti ogretega motorja se podvojijo. Testiranja je že avgusta opravil skupni raziskovalni center pri Evropski komisiji, poroča nemški časnik Suddeutsche Zeitung. Njihovi rezultati so pokazali, da je njihov dizelski motor z normativi Euro 6 na kilometer v zrak izpustil 163 miligramov dušikovih oksidov (NOx). Po uradni specifikaciji avtomobila tak izpust znaša 80 miligramov. Preiskovalce je še bolj zmotil podatek, da je pri neogretem motorju (temperatura 10 stopinj Celzija) ta izpust prav deklariranih 80 miligramov NOx. Evropska obtožba proti Audiju in nemškemu homologacijskemu uradu KBA. Čeprav so rezultati še neuradni, so proti Audiju vseeno že usmerili vprašanja glede uporabe nedovoljenih naprav za prirejanje podatkov izpustov. Enako velja za nemški homologacijski urad KBA, ki je opravil uradna testiranja prenovljenega audija A3 in potrdil deklariran izpust 80 miligramov NOx na prevoženi kilometer. So bili njihovi testi premalo natančni? Pri KBA se na rezultate testov Evropske komisije niso odzvali, pri Audiju pa so odločno zavrnili uporabo kakršnekoli nedovoljene naprave v avtomobilu. Okoliščin testa ne poznamo, prav tako nam ni znan natančen tip motorja, ki so ga preizkusili, so pri Audiju zapisali v uradnem odzivu na meritve v Bruslju. Evropsko komisijo moti blag odziv držav članic proti Volkswagnovi aferi. Evropska komisija ni bila zadovoljna z odzivom nekaterih držav članic v povezavi z Volkswagnovo dizelsko afero. Zato je začela s sodnim sporom proti sedmim državam, med njimi je tudi Nemčija, ker zaradi uporabe nedovoljene programske opreme v spornih motorjih proti Volkswagnu niso finančno ukrepale. Nemški avtomobilski koncern je za stroške celotne dizelske afere pripravil več kot 18 milijard evrov, a večji delež tega denarja bodo namenili poravnavam, odkupom vozil in odškodninam v ZDA. V Evropi se je vodstvo Volkswagna sklicevalo na določilo v zakonodaji, da ima motor lahko tovrstne naprave, če so te namenjene zaščiti motorja.


