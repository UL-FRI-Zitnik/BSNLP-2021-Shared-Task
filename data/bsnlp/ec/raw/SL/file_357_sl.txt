357
sl

http://www.evropa.gov.si/si/institucije-in-organi/evropska-komisija/
Evropska komisija :: Evropa.gov.si
Evropska komisija je izvršilni organ Evropske unije. Pripravlja predloge nove evropske zakonodaje, skrbi za pravilno izvajanje odločitev EU in nadzoruje porabo sredstev EU. Evropska komisija se tudi zavzema za interese Evropske unije kot celote in zagotavlja spoštovanje evropskih pogodb in zakonodaje. Sestavlja jo 28 komisarjev in komisark, eden iz vsake države članice. Za obdobje petih let jih predlagajo vlade 28 držav EU, njihovo imenovanje pa potrdi Evropski parlament, ki jim tako podeli oziroma vzpostavi njihovo demokratično legitimnost. Komisarji prisežejo pred Sodiščem Evropske unije, v prisegi pa je še posebej izpostavljena njihova obveza k neodvisnosti. Vsi člani Komisije so zavezani delovati v interesu Evropske unije kot celote in od nacionalnih vlad ne smejo prejemati nikakršnih navodil oziroma biti tarča vplivov, ki bi ogrozili njihovo avtonomno naravo.

Nova Evropska komisija se imenuje vsakih pet let , in sicer v šestih mesecih od volitev v Evropski parlament. Predsednika, visokega predstavnika Unije za zunanje zadeve in varnostno politiko in druge člane Evropske komisije kot celoto z glasovanjem potrdi Evropski parlament . Na podlagi te potrditve Evropski svet s kvalificirano večino imenuje Evropsko komisijo. Odgovornost Evropske komisije. Evropska komisija je neodvisna od nacionalnih vlad . Njena naloga je zastopati in se zavzemati za interese EU kot celote . Je pa politično odgovorna Evropskemu parlamentu , ki lahko razpusti celotno Evropsko komisijo z izglasovanjem nezaupnice. Če to zahteva predsednik Evropske komisije in pod pogojem, da se s tem strinjajo drugi komisarji, mora posamezni komisar odstopiti. Evropska komisija se udeležuje zasedanj Evropskega parlamenta, na katerih morajo njeni člani predstaviti in utemeljiti predlagane politike in zakonodajo. Prav tako redno odgovarja na pisna in ustna vprašanja evropskih poslancev.


