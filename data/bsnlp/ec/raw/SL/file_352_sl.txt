352
sl

https://www.visitljubljana.com/sl/pisma-iz-ljubljane/maj-2016/evropska-komisija-nagradila-dostopni-turizem-v-ljubljani/
Evropska komisija nagradila dostopni turizem v Ljubljani
Novo priznanje Ljubljano ponovno uvršča v sam vrh trajnostnih destinacij v Evropi , hkrati pa nagrajuje tudi povezovanje različnih akterjev na destinaciji in skupno delovanje k istemu cilju. Evropsko komisijo prepričale številne zelene rešitve. Evropsko komisijo so v Ljubljani prepričale »zelene možnosti« javnega prevoza , pri čemer je poudarila priljubljen sistem izposoje koles BicikeLJ in električna vozila Kavalir , ki nudijo brezplačen prevoz meščanom in gostom po razširjenih površinah za pešce. Opaženi so bili tudi številni parki in rekreacijske zelene površine ter pohvaljena zelena vizija razvoja slovenskega turizma in projekt Slovenia Green , ki sta ga zasnovala Slovenska turistična organizacija in Tovarna trajnostnega turizma GoodPlace. V procesu pridobivanja naziva Slovenia Green Destination smo identificirali močne in tudi šibke točke na destinaciji, ki smo jih v Turizmu Ljubljana izkoristiti za oblikovanje akcijskega načrta izboljšav. S partnerji smo tako začeli delo pri vzpostavljanju zelenih nabavnih verig in pospeševanju certificiranih trajnostnih namestitev – prav ta aktivni pristop k odpravljanju težav je prepoznala tudi Evropska komisija. Podlaga za sodelovanje je izpeljava postopka presoje po evropskih trajnostnih kriterijih ETIS. Za nagrado Evropske komisije so se lahko prijavile destinacije, ki so sodelovale v postopku obeh pilotnih faz presoje po kriterijih ETIS v letih od 2013 do 2015, dokončale postopek presoje in poslale povratne informacije. Slednje je Evropska komisija ocenila kot neprecenljive, zato se je odločila nagraditi tiste destinacije, ki so bile najuspešnejše na svoji poti do trajnostnih sprememb in dostopnega turizma. Poleg Ljubljane so nagrado osvojile še destinacije iz Španije, Italije, Hrvaške, Francije, Nizozemske, Portugalske in Črne gore. Naj spomnimo, da je Evropska komisija sistem ETIS ('European Tourism Indicators System – ETIS for Sustainable Management at Destination Level') razvila kot celosten sistem, ki zajema vse tri stebre trajnostnega turizma: okoljskega, družbenega in ekonomskega. Sistem je zastavljen s ciljem, da destinacijam pomaga pri spremljanju, upravljanju, merjenju in pospeševanju trajnostnih ukrepov – v Sloveniji je ta sistem v okviru Zelene sheme slovenskega turizma nadgrajen z globalnimi kriteriji v certifikat Slovenia Green Destination.


