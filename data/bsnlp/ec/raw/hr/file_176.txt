176
hr

https://razvoj.gov.hr/vijesti/europska-komisija-hrvatskoj-odobrila-vise-od-7-milijuna-eura-za-izgradnju-mosta-na-rijeci-savi-kod-svilaja/3454
Ministarstvo regionalnoga razvoja i fondova Europske unije - Europska komisija Hrvatskoj odobrila više od 7 milijuna eura za izgradnju mosta na rijeci Savi kod Svilaja
Nakon što je 14. rujna 2016. godine u Općini Odžak svečano položen kamen temeljac za početak radova na izgradnji mosta na rijeci Savi kod Svilaja, ovaj tjedan Europska komisija potpisala je i poslala Hrvatskoj ugovor kojim potvrđuje sufinanciranje mosta u iznosu većem od 7 milijuna eura Ukupna vrijednost ovog međunarodnog mosta, koji će zajednički izgraditi Republika Hrvatska i Bosna i Hercegovina, iznosi 22.308.022,34 eura . Sukladno Sporazumu između Vlade Republike Hrvatske i Vijeća ministara Bosne i Hercegovine svaka država financira 50% ugovorene vrijednosti radova. Hrvatska je financiranje svog dijela mosta osigurala putem Instrumenta za povezivanje Europe (CEF - Connecting Europe Facility ) i kroz kredit Europske investicijske banke za preostali iznos. Most je sastavni dio međunarodnog pan-europskog cestovnog koridora 5C- Budimpešta-Beli Manastir-Osijek-Sarajevo-Ploče te je dio europske mreže autocesta koja sjever Europe povezuje s Jadranom. Ovaj projekt od velike je važnosti za BiH i Hrvatsku jer spaja dvije države i povezuje ih s europskom mrežom autocesta. Izgradnja mosta otvara nove mogućnosti stanovnicima s obje strane Save, ali je i dokaz jako dobre suradnje između susjednih država“, izjavio je ministar regionalnoga razvoja i fondova Europske unije Tomislav Tolušić CEF je financijski instrument Europske unije kroz koji države članice mogu ulagati u izgradnju nove te unaprjeđenje postojeće prometne, energetske i telekomunikacijske infrastrukture na devet koridora Osnovne mreže Transeuropske prometne mreže. Uz pomoć sredstava iz CEF-a stvarat će se međusobno povezane mreže širom Europe što će doprinijeti ekonomskom rastu te socijalnoj i teritorijalnoj koheziji unutar Europske unije. U financijskom razdoblju 2014. 2020. državama članicama je iz CEF-a na raspolaganju 26 milijardi eura za ulaganja u prometnu infrastrukturu, od čega je Hrvatskoj na raspolaganju 456 milijuna eura . Poseban naglasak ovaj Instrument stavlja na otklanjanje uskih grla, osiguravanje održivih i efikasnih prometnih sustava na duži rok, na unapređenje integracije i povezivanja različitih prometnih grana te povećanje interoperabilnosti.


