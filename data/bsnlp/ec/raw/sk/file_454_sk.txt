454
sk

http://www.zive.sk/clanok/120592/optiku-pre-skoly-preveruje-europska-komisia-hrozi-vracanie-eurofondov
Optiku pre školy preveruje Európska komisia. Hrozí vracanie eurofondov | Živé.sk
Európska komisia (EK) preveruje štátnu pomoc a verejné obstarávanie okolo projektu Digitálne učivo na dosah, v rámci ktorého ministerstvo školstva a úrad vlády zavádzali optický internet do vyše 200 škôl. Počítal s rozpočtom 29,4 milióna eur vrátane DPH. Informáciu priniesol server eTrend.sk, ktorý získal prezentáciu zo zasadnutia monitorovacieho výboru ministerstva dopravy, ktoré je riadiacim orgánom nového operačného programu Integrovaná infraštruktúra. Prebiehanie auditu potvrdila i vedúca tlačového oddelenia zastúpenia EK na Slovensku.

Možno štvrtina, všetko aj nič. Európski úradníci ešte v auguste zaslali na Slovensko „varovný list“. Rezort dopravy potom požiadal prijímateľov eurofondov o reakciu. Prijímateľom a kompetenčne príslušnou inštitúciou bolo ministerstvo školstva. Úrad vlády je prostredníctvom Národnej agentúry pre sieťové a elektronické služby (NASES) prevádzkovateľom siete Govnet. Štátu teraz hrozí, že bude musieť vrátiť 25 percent získaných peňazí. Ide pritom o scenár označený ako „realistický“. Vylúčená nie je ani možnosť 100-percentnej korekcie – Európska únia by tak projekt reálne nepreplatila. Rovnako ale nie je ani potvrdenie, že k pochybeniam na strane slovenských úradov nakoniec nedošlo. Rezort školstva sa na konci roka 2015 chválil , že sa podarilo pripojiť 218 škôl, vykopalo sa 700 km a použilo cez 1 000 km optických káblov a 3 500 koncových zariadení.

Súčasne vyzvali podpredsedu vlády pre investície a informatizáciu Petra Pellegriniho, aby dohliadol na prešetrenie existujúcich sťažností voči projektu a v prípade ich opodstatnenosti dohliadol na zabezpečenie nápravy. Vicepremiér v júni na konferencii Itapa reagoval , že má záujem, aby nedošlo k narušeniu hospodárskej súťaže a neboli z verejných financií suplované veci, ktoré má robiť biznis. Niektoré firmy vzniesli námietky na Generálne riaditeľstvo pre hospodársku súťaž Európskej komisie len voči prípravnej fáze projektu, iné voči realizácii a niekoľko spoločností sa ohradilo voči logike projektu všeobecne. Čo si myslí podpredseda vlády Peter Pellegrini o bielych miestach (otázka začína v čase 1:17):

NASES: Nešlo o optiku. NASES sa vo vyjadrení pre Živé.sk bránil, že projekt nebol zameraný na pokrývanie bielych miest, teda lokalít bez rýchleho internetu, ale bola to privátna sieť rezortu školstva. „Jeho cieľom je vytvorenie eGov služieb, ktoré umožnia každej zapojenej škole primerane rýchly a kvalitný prístup k digitálnemu vzdelávaciemu obsahu,“ napísal hovorca Martin Dorčák. Spoločnosti obvinili štát aj z toho, že chystá výstavbu sietí mimo bielych miest aj v rámci projektu Broadband, ktorý sa presunul do nového programového obdobia. Doteraz sa spracovala len projektovoinžinierska dokumentácia za necelých 12,4 milióna eur. Pellegrini pre Živé.sk povedal, že diskusií na tému bielych miest už bolo dosť. Tento rok chce ukončiť akékoľvek rozhovory na tému a budúci rok spustiť projekt tak, aby na konci volebného obdobia zo Slovenska nepokryté miesta zmizli. Pripomeňme, že k zoznamu lokalít sa mali vyjadrovať aj operátori – a to tak, či ich plánujú pokryť vo vlastnej réžii.


