507
sk

http://aktualne.atlas.sk/ekonomika/ekonomika-eu/europska-komisia-si-posvietila-podozrive-banky-za-manipulacie-dostanu-milionove-pokuty.html
Európska komisia si posvietila na banky. Za manipulácie dostanú miliónové pokuty | Aktuálne.sk
Európska komisia si posvietila na banky. Za manipulácie dostanú miliónové pokuty BRUSEL - Európska komisia (EK) uložila bankám JPMorgan, HSBC a Credit Agricole pokuty v celkovej sume 485 mil. eur, pretože dospela k záveru, že tieto tri peňažné ústavy uzavreli dohodu s cieľom manipulovať cenu finančných produktov založených na úrokových sadzbách.

Európska komisárka pre hospodársku súťaž Margrethe Vestagerová uviedla, že tieto tri banky si nelegálne vymieňali citlivé informácie. Zdroj:TASR/AP.

Európska komisárka pre hospodársku súťaž Margrethe Vestagerová uviedla, že tieto tri banky si nelegálne vymieňali citlivé informácie a uzavreli kartelovú dohodu s cieľom dosahovať zisk na trhu špecializovaných finančných produktov. Prešetrovanie EK sa týkalo manipulácie finančných kontraktov spojených s úrokovou sadzbou Euribor v rokoch 2005 až 2008.

Americkej banke JPMorgan Chase EK udelila pokutu vo výške 337 mil. eur. Francúzsky peňažný ústav Credit Agricole dostal pokutu 114,6 mil. eur a britskú banku HSBC komisia pokutovala sumou 33,6 mil. eur. V rámci rovnakého vyšetrovania Európska komisia pred tromi rokmi uložila pokuty v celkovej sume 1,04 mld. eur bankám Barclays, Deutsche Bank, RBS a Société Générale.


