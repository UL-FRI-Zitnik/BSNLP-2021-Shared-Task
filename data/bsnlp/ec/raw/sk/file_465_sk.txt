465
sk

http://www.ivanstefanec.sk/europska-komisia-sa-zaobera-mojim-podnetom-vo-veci-vahostavu/
Európska komisia sa zaoberá mojim podnetom vo veci Váhostavu | Ivan Štefanec
V apríli som vyzval komisárku pre hospodársku súťaž Margrethe Vestagerovú na preskúmanie štátnej pomoci, ktorú vláda Slovenskej republiky plánuje poskytnúť spoločnosti Váhostav. Európska komisia potvrdila, že sa bude mojim podnetom zaoberať. Reštrukturalizácia Váhostavu vzbudzuje podozrenia nielen na Slovensku, ale aj v európskych inštitúciách. Ak chceme byť dôveryhodnými partnermi, nemôže naša vláda akoukoľvek formou preferovať jednu spoločnosť pred inými, najmä ak ide o firmu s nejasnou vlastníckou štruktúrou. Ako člen Výboru pre vnútorný trh si dobre uvedomujem, aké následky môže mať deformovanie voľnej súťaže štátnymi zásahmi. Investori, ktorí uvažujú o príchode na Slovensko môžu byť zneistení a v konečnom dôsledku tým utrpí naša zamestnanosť a hospodársky rast. Preto som komisárke Vestagerovej zaslal na posúdenie plné znenie novely obchodného zákonníka. Prijatie svojho podnetu Európskou komisiou považujem za ďalší dôkaz nekompetencie vlády Roberta Fica. Strana Smer-SD nezvládla čerpanie eurofondov, vystavuje Slovensko hrozbe medzinárodných arbitráží a teraz nám hrozia aj sankcie za nedovolenú štátnu pomoc spriatelenej firme. Zo skúseností vieme, že Robert Fico od svojho konania ustúpi len pod tlakom občanov, alebo európskych inštitúcií. Dúfam, že si rýchlo uvedomí možné následky svojho konania a po konzultáciách so živnostníkmi a ďalšími veriteľmi nájde iné riešenie problému Váhstavu.


