3
pl

http://www.tvn24.pl/wiadomosci-ze-swiata,2/debata-komisji-europejskiej-o-polsce-unia-zajela-sie-rzadami-pis,610210.html
Debata Komisji Europejskiej o Polsce. Unia zajęła się rządami PiS
Komisja Europejska zdecydowała o wszczęciu procedury ochrony praworządności wobec Polski. - Chcemy upewnić się, że rządy prawa zostaną zachowane - stwierdził wiceprzewodniczący KE Frans Timmermans, który poinformował o decyzji Komisji. - Nie mamy zamiaru w żaden sposób oskarżać czy wchodzić w polemikę - zaznaczył przy tym, podkreślając otwartość KE na dialog z Polską. Debata w KE na temat sytuacji w Polsce odbyła się z powodu kontrowersji wywołanych przyjęciem ustaw o Trybunale Konstytucyjnym oraz radiofonii i telewizji. Wyniki dyskusji przedstawił wiceszef Komisji Frans Timmermans. Komisja zajmie się Polską.

- Rządy prawa to jedna z naszych fundamentalnych wartości. Wyrażaliśmy obawy w związku z ostatnimi wydarzeniami w Polsce - mówił Timmermans, podkreślając, że działania podjęte przez nowo wybrany parlament w Polsce wpływają na funkcjonowanie Trybunału Konstytucyjnego. Dlatego KE zdecydowała się rozpocząć wstępną fazę oceny sytuacji w Polsce. Unijny komisarz zadeklarował, że Brukseli nie interesuje wewnętrzna sytuacja polityczna, ale utrzymanie rządów prawa. - Ich gwarantowanie we wszystkich państwach UE jest jednym z kluczowych zadań Komisji - zaznaczył Timmermans. Wobec tego Komisja Europejska podjęła jednomyślną decyzję, aby rozpocząć rozmowy z polskim rządem, ustalić fakty i wyjaśnić sytuację. - Właśnie podpisałem list, który zaprasza do dialogu - stwierdził urzędnik. Timmermans zadeklarował, że jest gotów pojechać w dowolnym terminie do Warszawy, aby rozmawiać z przedstawicielami polskiego rządu o sytuacji. - Naszym celem jest racjonalne rozwiązanie problemów z Polską. Nie mamy zamiaru w żaden sposób oskarżać czy wchodzić w polemikę - zaznaczył komisarz. Dodał, że KE może zająć się ponownie kwestią Polski w połowie marca. Trzy etapy procedury. Procedura reagowania na systemowe zagrożenia dla rządów prawa istnieje od marca 2014 r. Celem tej procedury jest umożliwienie Komisji Europejskiej dialogu z danym państwem członkowskim, aby zapobiegać "wyraźnemu ryzyku poważnego naruszenia" przez państwo unijne m.in. wartości demokratycznych. Proces ten składa się z trzech etapów. Pierwszym jest ocena KE, podczas której gromadzone i oceniane są wszystkie informacje dotyczące ewentualnych zagrożeń. W kolejnym kroku, o ile sprawa nie zostanie załatwiona wcześniej, procedura przewiduje publikację przez KE "zalecenia w sprawie państwa prawnego". To wytyczne, by państwo członkowskie rozwiązało zidentyfikowane problemy w wyznaczonym terminie i poinformowało o tym Brukselę. W trzecim etapie KE monitoruje działania podjęte w odpowiedzi na jej zalecenia. Jeśli uzna, że nie są one wystarczające, może skorzystać z mechanizmu przewidzianego w art. 7 Traktatu o UE, czyli zwrócić się do Rady o stwierdzenie poważnego ryzyka naruszania wartości UE przez kraj unijny.

Jeśli rząd Polski nie zastosowałby się do sugestii, Bruksela mogła by sięgnąć do artykułu 7 Traktatu UE, czyli zwrócić się do Rady o stwierdzenie poważnego ryzyka naruszania wartości UE przez kraj unijny. Dopiero później może zostać wszczęta procedura prowadząca do ewentualnych sankcji. Rozmowa o Polsce. Temat Polski nie był ani jedynym, ani pierwszym punktem spotkania komisarzy. Kwestia ta została wpisana do planu obrad pod numerem 3. Członkowie KE rozmawiali m.in. o kwestii podpisanej przez prezydenta Andrzeja Dudę w zeszłym tygodniu nowelizacji ustawy o radiofonii i telewizji oraz sytuacji wokół Trybunału Konstytucyjnego. Jak wynikało z planu debaty, po rozpoczęciu debaty przez Jean-Claude'a Junckera, który w swoich ostatnich wypowiedziach tonuje atmosferę wokół Polski i powściąga innych unijnych urzędników, wystąpili główni krytycy poczynań polskich władz. Pierwszy miał być wiceszef KE, komisarz ds. rządów prawa Frans Timmermans, a później komisarz ds. cyfryzacji i społeczeństwa Guenther Oettinger. Później wystąpiła komisarz ds. sprawiedliwości Vera Jourova i na końcu Elżbieta Bieńkowska, czyli komisarz ds. rynku wewnętrznego.

 

Debata także w europarlamencie. Debata na temat Polski odbędzie się też w Parlamencie Europejskim. Pierwotnie planowana na najbliższy wtorek, została przesunięta na dzień następny - informują TVN24 źródła we frakcji socjalistów. Przesunięcie nastąpiło na prośbę Holendrów, którzy właśnie w środę przejmują prezydencję unijną. Socjaliści wycofują się także z wniosku o zakończenie debaty rezolucją. Pierwsza taka debata. Debata KE o sytuacji w Polsce w kontekście ewentualnego uruchomienia procedury ws. systemowych zagrożeń dla państwa prawa jest pierwszą tego rodzaju od czasu przyjęcia w marcu 2014 r. ram prawnych dotyczących "ochrony państwa prawnego w UE". Ustanowienie tego mechanizmu było wówczas reakcją na przeprowadzane przez premiera Viktora Orbana zmiany na Węgrzech. KE nie miała bowiem wcześniej oficjalnych narzędzi, by wyrazić swój sprzeciw wobec reform w mediach czy przede wszystkim w wymiarze sprawiedliwości, jakie wprowadzali rządzący w Budapeszcie. Orientacyjny charakter debaty. Urzędnicy unijni zapewniali wcześniej, że debata KE ma charakter orientacyjny i nie oznacza pierwszego kroku w istniejącej od marca 2014 r. procedurze ochrony praworządności w UE. Celem miało być przede wszystkim uporządkowanie dyskusji na temat Polski, a także rozpoczęcie rzeczywistego dialogu z polskim rządem i wyjaśnienie, dlaczego wprowadzane ustawy budzą tak wielkie emocje. Jak dotąd - ocenił w rozmowie PAP pragnący zachować anonimowość urzędnik - takiego rzeczywistego dialogu nie było; kontakty miały formę wymiany listów, a także komentarzy na łamach mediów. List od Timmermansa. Pierwszy list sygnalizujący zaniepokojenie sytuacją w Polsce został wysłany do Warszawy 23 grudnia przez pierwszego wiceprzewodniczącego KE Fransa Timmermansa. Dotyczył reformy Trybunału Konstytucyjnego. Timmermans wezwał do nieprzyjmowania ustawy o TK do czasu wyjaśnienia wątpliwości, a także zasugerował m.in., by polski rząd zwrócił się o opinię w tej sprawie do Komisji Weneckiej Rady Europy, co też rząd w Warszawie uczynił. W poniedziałek odpowiedź wysłał Timmermansowi polski minister sprawiedliwości Zbigniew Ziobro.


