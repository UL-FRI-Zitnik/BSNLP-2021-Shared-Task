64
pl
2016-12-07T17:59:00+01:00
http://www.dobreprogramy.pl/Komisja-Europejska-chce-kasowania-mowy-nienawisci-w-Internecie-w-24-godziny,News,77821.html
Komisja Europejska chce kasowania mowy nienawiści w Internecie w 24 godziny - dobreprogramy
Wnioski płynące z jego lektury trudno uznać za dobre wieści dla Facebooka i mediów społecznościowych w ogóle. Według Komisji Europejskiej, moderacja w Sieci zbyt powoli odpowiada na zgłoszenia mowy nienawiści. I nie chodzi tutaj nawet o wyciąganie tak daleko idących konsekwencji, jak blokowanie kont, ale o samo usuwanie treści niezgodnych z europejskimi standardami. Jak informuje Motherboard, Facebook reaguje na zgłoszenia dotyczące mowy nienawiści w ciągu pierwszych 24 godzin jedynie w 40% przypadków. To zaś jest dla Komisji Europejskiej kompletnie niesatysfakcjonujące. Jak twierdzi komisarz Věra Jourová, obowiązkiem Brukseli jest ochrona obywateli państw członkowskich przed

podburzaniem do nienawiści i przemocą online.

Opublikowany przez KE komunikat nie dotyczy zresztą jedynie Facebooka: do zwiększenia szybkości działań moderacji została także wezwana administracja YouTube'a, Twittera. Na liście znalazł się nawet Microsoft, który zresztą szybko zareagował, stwierdzając, że nie ma wiele wspólnego z moderowaniem mowy nienawiści. Przedstawiciele YouTube'a i Twittera na razie wstrzymują się z ustosunkowaniem się do (niezobowiązującego prawnie) wymogu wprowadzenia systemu moderowania, który reagowałby na zgłoszenia mowy nienawiści w ciągu 24 godzin. Wyjątkiem jest Facebook, którego przedstawiciele stwierdzili dla Motherboard, że... nie mają na temat raportu Komisji Europejskiej nic do powiedzenia. Sytuacja jest dość problematyczna – raport Komisji nie stanowi prawnego obowiązku nałożonego na serwisy internetowe. Konsultacje pomiędzy Facebookiem a polskim ministerstwem pokazują, że kwestia skutecznej moderacji bywa złożona, uzależniona od czynników lokalnych, a pośpiech w pracach nad dostosowaniem się do nich nie wydaje się wskazany. Nie sposób także zwrócić uwagi, na pewną sprzeczność, jaka płynie z raportu Komisji Europejskiej. Z jednej strony Bruksela poczuwa się do odpowiedzialności ochrony obywateli przed mową nienawiści, a jednocześnie zachęca administrację do samodzielnego stanowienia 24-godzinnych sądów i podejmowania decyzji bez jakiejkolwiek zwierzchniej kontroli.


