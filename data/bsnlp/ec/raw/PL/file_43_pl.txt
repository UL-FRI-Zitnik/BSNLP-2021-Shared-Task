43
pl

http://www.rynekzdrowia.pl/Polityka-zdrowotna/Komisja-Europejska-walczy-z-rosnaca-antybiotykoopornoscia,167738,14.html
Komisja Europejska walczy z rosnącą antybiotykoopornością - Polityka zdrowotna
Eksperci szacują, że w wyniku lekooporności w UE umiera rocznie 25 tys. osób, i to na choroby dotąd uleczalne, jak zapalenie płuc czy gruźlica. Liczba antybiotyków na rynku jest ograniczona, a nadmierne lub bezzasadne ich stosowanie doprowadziło do tego, że wiele szczepów bakterii uodporniło się na ich działanie. Jeśli ten trend się utrzyma, to nawet niegroźne dotychczas infekcje wkrótce mogą stać się śmiertelne. W tej sytuacji Komisja Europejska przygotowała na 2017 r. nowy plan działań dotyczący walki z antybiotykoopornością. Unia nie po raz pierwszy podejmuje walkę z lekoopornością. Wcześniejszy program prac KE realizowany był w latach 2011-2016 i skupił się przede wszystkim na ograniczeniu nadużywania antybiotyków w rolnictwie i weterynarii. Najnowsze działania Komisji skoncentrują się natomiast głównie na wspieraniu krajowych programów walki z AMR w państwach członkowskich (zarówno w zakresie medycyny, jak i weterynarii), szkoleniu specjalistów i zwiększaniu świadomości o zagrożeniach związanych z antybiotykoopornością, zwłaszcza wśród młodych lekarzy i w społeczeństwie. Komisja będzie finansować badania nad nowymi antybiotykami, ale także nad nowymi szybkimi testami diagnostycznymi, szczepionkami oraz lekami, które mogłyby być dla antybiotyków alternatywą. W tym celu KE chce m.in. zacieśnić współpracę pomiędzy unijnymi agencjami zajmującymi się zdrowiem, jak Europejska Agencja Leków (EMA) czy Europejskie Centrum Prewencji i Kontroli Chorób (ECDC), a producentami leków. - Odkąd mamy świadomość, jakie zagrożenia niesie za sobą AMR, UE przejęła dominującą rolę w walce z tym problemem. Tych działań wciąż jest jednak zbyt mało. Dlatego, a także po to, żeby scementować pozycję Unii jako światowego lidera w walce z AMR, w 2017 r. rozpoczniemy nowe prace, który wzmocnią to, co dotychczas już zostało zrobione. Będziemy chcieli przede wszystkim wesprzeć kraje członkowskie przy implementacji programów dotyczących walki z antybiotykoopornością, będziemy też nadzorować skuteczność tych działań - zapowiedział komisarz UE ds. zdrowia i bezpieczeństwa żywności Vytenis Andriukaitis. Eksperci alarmują, że w społeczeństwie wciąż jest bardzo niska świadomość ryzyka, jakie niesie za sobą AMR. Konsekwencją jest nadużywanie antybiotyków, nie tylko zresztą wśród ludzi, ale i w leczeniu zwierząt. W rolnictwie zwierzętom często podaje się leki profilaktycznie, zanim jeszcze wystąpią objawy choroby.


