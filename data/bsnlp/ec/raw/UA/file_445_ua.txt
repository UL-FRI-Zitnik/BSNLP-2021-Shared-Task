445
ua

http://zik.ua/news/2016/09/17/yevropeyska_komisiya_mozhe_ne_rozblokuvaty_600_milyoniv_dopomogy_ukraini_873162
Європейська комісія може не розблокувати 600 мільйонів допомоги Україні
Європейська комісія готова виділити Україні наступний транш макрофінансової допомоги на суму 600 млн євро в разі виконання двох ключових вимог, однак у питанні експорту лісу-кругляку досі не отримала чітких пропозиції українського уряду. Про це заявив журналістам в Києві віце-президент Європейської комісії Валдіс Домбровскіс, передає Європейська правда. Ключові задачі, які лишається виконати (для виділення траншу) ухвалити закон про регулятора на ринку електроенергетики, а також прибрати торговельні обмеження, які не сумісні з Угодою про асоціацію, нагадав Домбровскіс. Він не став прогнозувати, як буде вирішене питання щодо експорту лісу, наголосивши, що Київ досі не надав конкретної пропозиції щодо вирішення даної проблеми. Ми чекаємо на пропозиції з боку уряду, дискусії з цього приводу ще тривають, наголосив віце-президент ЄК. У розмові з Європейською правдою він визнав, що концептуальні підходи насправді обговорювалися з урядом, але Брюссель хоче побачити конкретний документ. Потрібен проект, схвалений урядом, зазначив він. Валдіс Домбровскіс, поза тим, розраховує, що рішення буде знайдене. Сьогодні під час дискусій ми побачили, що і президент, і уряд шукають можливості вирішити це питання і прибрати проблеми, які не відповідають нормам зони вільної торгівлі, наголосив Домбровскіс. Раніше повідомлялося, що заборона на експорт необробленої деревини перешкоджає отриманню Україною другого і третього траншів макрофінансової допомоги ЄС сумарним обсягом 1,2 млрд євро. Як відомо, раніше Кабмін пропонував Верховній раді скасувати 10-річну заборону на експорт необробленої деревини та врегулювати цей ринок шляхом введення її продажу через аукціони. У зв’язку з відставкою уряду Яценюка цей законопроект не було ухвалено. Наразі відомо, що для вирішення питання експорту з України лісу-кругляку розробляється новий законопроект, який має враховувати як інтереси Києва, так і інтереси Євросоюзу. Про це наприкінці квітня повідомила віце-прем’єр з євроінтеграції в новому уряді Іванна Климпуш-Цинцадзе. Мораторій було прийнято минулого року з метою захистити українських виробників, оскільки більшість сировини традиційно йшла на експорт. Та від початку було зрозуміло, що така норма порушує як умови членства України в СОТ, так і положення Угоди про асоціацію з ЄС. Зазначимо, 22 травня 2015 року Україна та ЄС підписали меморандум щодо отримання Україною макрофінансової допомоги у 1,8 млрд євро, яка надходить трьома траншами. Перший транш отримано у 2015 році.

* Якщо Ви знайшли помилку в тексті новини, виділіть її та натисніть Ctrl+Enter.


