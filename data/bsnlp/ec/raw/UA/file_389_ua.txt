389
ua
2015-12-19T15:14:44+00:00
http://uacrisis.org/ua/38746-liberalizatsiyi-vizovogo-rezhimu
Європейська Комісія ухвалила звіт про виконання Україною плану по лібералізації візового режиму. Наступний етап – розгляд питання Радою ЄС та його обговорення представниками держав-членів Євросоюзу – Олена Зеркаль | UACRISIS.ORG
19 грудня 2015. Київ, 19 грудня 2015 року – Європейська Комісія ухвалила звіт про виконання Україною плану щодо лібералізації візового режиму. Цей план розробили для України ще у 2010 році. Він складався з двох етапів: законодавчого та фази його імплементації. Україна вже завершила виконання зобов’язань по обом цим фазам. «Ми перейшли на інший етап спілкування з Європейським Союзом, пов’язаних із скасуванням короткострокових віз для громадян України», – розповіла на брифінгу в Українському кризовому медіа-центрі заступник міністра закордонних справ України з питань євроінтеграції Олена Зеркаль. Вона додала, що Звіт є фінальним. Пані Зеркаль зазначила, що Звіт готувався на підставі результатів роботи експертних місій, що працювали в Україні протягом вересня 2015 року. Він містить рекомендацію щодо внесення Комісією на розгляд Ради ЄС пропозиції про скасування вимоги для українських громадян отримувати короткострокові візи, якщо вони збираються у туристичну подорож до країн саме шенгенської зони. Наступним етапом за словами заступниці міністра буде підготовка Комісією законодавчої пропозиції. Цей документ виноситься на розгляд COEST – робочої групи по співпраці з країнами Східної Європи та Центральної Азії, а фактично Комітету, у який входять Посли усіх держав-членів ЄС. «Фактично уся дискусія відбувається саме у COESTі. Заперечення, пропозиції чи моменти, які потребують додаткового пояснення саме виникають під час цих дискусій», – уточнила пані Зеркаль. Таким чином будь-яка країна, яка має сумніви щодо того, чи дійсно Україна здатна забезпечити виконання важливого для Європи питання, наприклад, гарантувати безпеку кордонів, має можливість додатково з’ясувати усі хвилюючі моменти на комітеті. «Тепер ми переходимо на іншу фазу – спілкування не з Комісією, а з державами-членами ЄС», – додала представник МЗС. За словами Олени Зеркаль, Європейський комісар з міграції та внутрішніх справ Дімітріс Аврамопулос назвав термін у 3-7 місяців для завершення усіх необхідних процедур. Цей термін буде залежати від наявності чи відсутності додаткових питань до України з боку країн-членів ЄС. У Звіті також йдеться, що Україна буде докладати усіх зусиль для налагодження функціонування Національного антикорупційного бюро, Національної антикорупційної прокуратури та Агентства із запобігання корупції. Це має бути додатковим аргументом для Європейських країн. Відповідно до Угоди про Асоціацію України з ЄС, робота також продовжиться у рамках Підкомітету з юстиції, свободи та безпеки. Проте його компетенція є ширшою і окрім візової лібералізації включає також питання співпраці у правовій сфері, захисту прав людини, міграції тощо. Ще одним майданчиком для діалогу є регулярні Зустрічі старших посадових осіб (від України – заступники міністрів закордонних справ та юстиції, від ЄС – Генеральний директор з питань міграції та внутрішніх справ (DG HOME). «Під час цих зустрічей ми обговорюємо, що ми зробили, на якому ми етапі, яка допомога нам потрібна», – пояснила пані Зеркаль. У рамках такого спілкування відбувається так званий ad hoc моніторинг подальшого прогресу України. Необхідними документами для подорожування є біометричні паспорти, квиток на повернення, а також бронь готелю або запрошення від осіб, у яких ви плануєте зупинитися.


