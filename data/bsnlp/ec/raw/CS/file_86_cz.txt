86
cz
2017-01-09
http://www.tyden.cz/rubriky/zahranici/evropa/evropska-komise-za-mrznouci-uprchliky-mohou-recke-urady_412920.html
Evropská komise: Za mrznoucí uprchlíky mohou řecké úřady | Týden.cz
Evropská komise kritizovala ubytovací podmínky pro uprchlíky v táborech na řeckých ostrovech a v kontinentální části země, kde mnozí imigranti navzdory velmi chladnému počasí stále žijí ve stanech. Mluvčí Natasha Bertaudová tento stav označila za neudržitelný. Řecké území, včetně ostrovů v Egejském moři, zasypalo velké množství sněhu, který pokryl i stany uprchlíků. Podle mluvčího řeckého vládního výboru zabývajícího se problematikou uprchlické krize Jorgose Kyritsise žije ve stanech méně než tisíc lidí. Na ostrovech jsou prý jinak další tisíce běženců v obytných kontejnerech nebo ve větších halách. Bertaudová uvedla, že komise si uvědomuje, že situace je v současnosti neudržitelná. Dodala, že odpovědnost za podmínky v přijímacích centrech zcela jasně nesou řecké úřady. Úřad vysokého komisaře OSN pro uprchlíky (UNHCR) před třemi dny vyzval k urychlenému přesunu běženců z řeckých ostrovů v Egejském moři do kontinentální části země či do jiných států Evropské unie. Zdůvodnil to právě obavami o zdraví a život migrantů kvůli příchodu mrazů. Pracovníci humanitárních organizací se snaží pomoci tím, že instalují v uprchlických zařízeních na řeckých ostrovech elektrická topení a distribuují další teplé přikrývky a spacáky. Na několika řeckých ostrovech v Egejském moři se tísní podle UNCHR na 15 tisíc lidí, kapacita uprchlických zařízení na nich je přitom jen zhruba poloviční. V celém Řecku je nyní asi 63 tisíc migrantů, kteří v zemi uvázli poté, co státy na takzvané balkánské trase uzavřely loni na jaře své hranice. Přeplněnost zařízení vede k růstu napětí a střetům mezi migranty. K nervozitě přispívá i pomalé vyřizování žádostí o azyl, na něž Řecko nemá dost úředníků. Země EU slíbily Aténám pomoc s registracemi i převzetí tisíců migrantů, zatím bylo ale podle Edwardse přemístěno do jiných zemí unie jen asi 12 procent lidí.


