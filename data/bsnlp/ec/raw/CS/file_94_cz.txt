94
cz

http://www.ceskatelevize.cz/ct24/svet/1957962-evropska-komise-navrhuje-elektronickou-registraci-pro-cesty-do-eu
Evropská komise navrhuje elektronickou registraci pro cesty do EU — ČT24 — Česká televize
Chystané opatření má pomoci ověřovat, zda daná osoba představuje bezpečnostní nebo zdravotní riziko ještě předtím, než do některé ze zemí Unie přijede. „Systém uzavře nynější informační mezeru. Umožní porovnání žádostí ze zemí s bezvízovým stykem s našimi dalšími systémy,“ uvedl místopředseda Evropské komise Frans Timmermans, podle kterého bude systém „rychlý, levný a efektivní“. Jeho zavedení nicméně vyjde na 212 milionů eur (asi 5,7 miliardy korun), roční provoz by naopak měl přinést 85 milionů eur (asi 2,3 miliardy korun), které by šly do unijního rozpočtu. Registrovat se budou muset mj. obyvatelé Spojených států, Japonska nebo Izraele, v budoucnu případně i Velké Británie. V případě bezvízového styku by se týkal také Turecka či Ukrajiny. Podle zpravodaje ČT v Bruselu Bohumila Vostala reaguje komise svým návrhem na teroristické útoky v Paříži a Bruselu, ale i na letošní útoky v Německu. Takové zdůvodnění však nebere v úvahu, že tito lidé buď přišli do EU nelegálně spolu s uprchlíky a ekonomickými migranty, nebo již byli občany Unie. Podle EK jde o „nutný a drobný procedurální krok“. Eurokomisař pro migraci, vnitřní věci a občanství Dimitris Avramopulos zdůraznil, že otevřenost Evropy nesmí být na úkor její bezpečnosti. „Musíme vědět, kdo naši hranici překračuje,“ uvedl již dříve. Evropská komise věří, že nový systém evropských cestovních informací označovaný jako ETIAS neovlivní negativně turistický ruch.

O povolení bude možné požádat on-line, vyplnění elektronického formuláře má trvat zhruba deset minut. Zájemci o cestu do EU v něm budou muset vedle tradičních položek, jako je jméno a bydliště, uvést i údaje o svém zdravotním stavu, pobytech ve válečných zónách nebo o tom, jestli už byli trestáni. Úřady členských zemí Unie pak budou data porovnávat se svými databázemi. Oproti obdobnému americkému systému ESTA platnému dva roky bude EU štědřejší. Její povolení ETIAS by mělo platit pět let, ovšem úřady mohou platnost kdykoli přerušit. Evropská komise by o novém systému měla rozhodovat již během středy.

Česko chce registraci co nejdřív. Česká republika je podle premiéra Bohuslava Sobotky (ČSSD) pro co nejrychlejší zavedení registrace. „Vytvoření toho systému podporujeme od samého počátku. Je důležité, abychom vždy věděli, kdo do EU míří… Čím dříve bude systém zaveden, tím lépe. Je to další důležité opatření, které přispěje k tomu, aby Evropa měla ve všech aspektech chráněné vnější hranice,“ řekl po jednání vlády. Zavedení ETIAS podpořil také europoslanec Jiří Pospíšil zvolený za TOP 09 a STAN. „Komise jde správným směrem. Inspirovala se ve Spojených státech amerických. Do Evropy proudí miliony lidí, o kterých nic nevíme,“ podotkl. Doufá přitom, že „to nebude jenom byrokratická zátěž, která bude stát peníze“. Naději mu dává efektivnost amerického ESTA. Současně však europoslanec zdůraznil, že nový systém registrací nebude všelékem, a pokud chce být Evropa chráněna, musí zavést i další opatření. Otázkou však je, kdy začne systém registrací skutečně platit. Musí ho schválit Evropský parlament, což se může protáhnout. Jak připomněl Jiří Pospíšil, podobné opatření, které se týká registrace cestujících v letadlech do systému PNR, zůstal v parlamentu velmi dlouho, europoslanci ho schválili až letos na jaře. U ETIAS zatím Brusel počítá s tím, že začne platit do tří let.


