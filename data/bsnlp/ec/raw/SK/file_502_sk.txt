502
sk
2016-12-21T23:13:23Z
https://touchit.sk/europska-komisia-facebook-mohol-automaticky-prepajat-data-z-whatsapp-uz-od-roku-2014/88803
Európska komisia: Facebook mohol automaticky prepájať dáta z WhatsApp už od roku 2014 | TOUCHIT
EK obviňuje Facebook zo zatajovania informácií, za čo firme hrozí pokuta vo výške 180 miliónov dolárov. Pri vyšetrovaní spojenia Facebooku a WhatsApp Európskou komisiou v roku 2014 Facebook tvrdil, že nemá možnosť automaticky prepájať dáta medzi dvoma službami. Teraz, keď Facebook začal zdieľať dáta medzi WhatsApp a Facebookom, sa EK znovu na celú problematiku pozrela a tvrdí, že Facebook mal túto možnosť už od kúpy WhatsAppu v roku 2014, len to zatajil. Ak sa ukáže, že EK má pravdu a Facebook zatajoval informácie pri vyšetrovaní, jednalo by sa o porušenie regulácií EÚ pri zlučovaní spoločností. Nebolo by to prvý krát, čo Facebook klamal o svojich sledovacích aktivitách. Komisárka Margrethe Vestager povedala: „Firmy sú povinné podať komisii presné informácie počas vyšetrovania ich zlučovania. Musia túto povinnosť brať vážne. Naše rýchle a efektívne vyšetrovanie zlúčení závisí na presnosti informácií poskytnutých zaujatými firmami. V tomto prípade komisia dospela k predbežnému záveru, že nám Facebook poskytol nesprávne či zavádzajúce informácie počas vyšetrovania jeho akvizície WhatsAppu. Facebook má teraz príležitosť sa k veci vyjadriť.“ Facebook má čas na vyjadrenie do 31. januára 2017. Ak sa ukáže, že naozaj klamal počas vyšetrovania v roku 2014, môže dostať pokutu vo výške 1% z ročných príjmov, teda zhruba 180 miliónov dolárov. A ešte sa len ukáže, čo toto vyšetrovanie bude v konečnom dôsledku znamenať pre zdieľanie dát medzi WhatsAppom a Facebookom na pôde Európskej únie. Zdroj:


