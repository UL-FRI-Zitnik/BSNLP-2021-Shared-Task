471
sk

http://www.24hod.sk/europska-komisia-chce-zaviest-elektronicky-system-kontroly-cestujucich-cl475775.html
Európska komisia chce zaviesť elektronický systém kontroly cestujúcich - 24hod.sk
Brusel 16. novembra (TASR) - Európska komisia (EK) predložila dnes návrh na vytvorenie Cestovného a informačného autorizačného systému EÚ (ETIAS), ktorého cieľom je zhromažďovať informácie o všetkých cestujúcich, ktorí do krajín Európskej únie cestujú bez víz.

Prípravu tohto návrhu už v septembri avizoval predseda EK Jean-Claude Juncker. Vo svojej Správe o Únii upozornil, že členské krajiny musia vedieť, kto prekračuje ich hranice, a dodal, že nový automatizovaný autorizačný systém určí, kto bude môcť cestovať do Európy. Týmto spôsobom budeme vedieť, kto cestuje do Európy, skôr než sa sem dostane," skonštatoval Juncker. Podľa návrhu bude ETIAS zhromažďovať informácie o miliónoch cestujúcich, ktorí cestujú bez víz do krajín Európy, čo má vopred zabrániť nelegálnej migrácii a bezpečnostným kontrolám. Sfunkčnenie systému prispeje k efektívnejšiemu riadeniu vonkajších hraníc EÚ a zlepší vnútornú bezpečnosť, čo znamená návrat k normálnemu režimu bez kontrol na vnútorných hraniciach Schengenu. Európsky týždenník Politico na svojom internetovom serveri dnes upozornil, že európska verzia amerického systému ESTA bude od neeurópskych občanov pri bezvízovom vstupe do Schengenu požadovať poplatok vo výške piatich eur. A to po vyplnení príslušného elektronického formulára - cez počítač alebo mobilnú aplikáciu - a s platnosťou na obdobie piatich rokov. Konečné rozhodnutia o udelení alebo zamietnutí vstupu budú aj naďalej prijímať hraničné služby jednotlivých štátov, ale ETIAS bude spravovaný agentúrou Európskej pohraničnej a pobrežnej stráže v spolupráci s členskými štátmi a Europolom. Systém ETIAS je súčasťou európskej agendy o bezpečnosti, ktorú exekutíva EÚ prijala 28. apríla 2015 a ktorá stanovuje hlavné opatrenia na zabezpečenie účinnej reakcie EÚ na terorizmus a bezpečnostné hrozby v priestore EÚ v období rokov 2015-2020. Zdroj: Teraz.sk , spravodajský portál tlačovej agentúry


