474
sk

http://www.itapa.sk/europska-komisia-na-oficialnej-navsteve-slovenska/
Európska komisia na oficiálnej návšteve Slovenska | Itapa
„Stretnutia predsedu Európskej komisie Jeana-Claudea Junckera a ostatných komisárov s vrcholnými slovenskými predstaviteľmi odštartujú slovenské predsedníctvo v Rade Európskej únie. Celá návšteva má za cieľ dobre nastaviť spoluprácu slovenského predsedníctva a Európskej komisie na najbližších šesť mesiacov. Verím, že túto prvú výzvu vynikajúco zvládneme a Slovensko bude skvelým kormidelníkom v Rade Európskej únie.” hovorí Dušan Chrenek, vedúci Zastúpenia Európskej komisie na Slovensku. Vo štvrtok 30. júna 2016 večer sa predseda Európskej komisie Jean-Claude Juncker a ďalší komisári stretli s prezidentom Slovenskej republiky Andrejom Kiskom a predsedom vlády SR Robertom Ficom. Celé kolégium európskych komisárov zasadne už dnes 1. júla 2016 v Bratislave. Uskutočnia sa rokovania s členmi vlády Slovenskej republiky. Tieto rokovania budú prebiehať v štyroch tematických celkoch: vonkajšie vzťahy, bezpečnosť, migrácia a spravodlivosť; energetická a klimatická politika, doprava a prírodné zdroje; rast, konkurencieschopnosť a vnútorný trh, rozpočet Európskej únie, ekonomická a monetárna únia a sociálna agenda. Predseda Európskej komisie Jean-Claude Juncker sa stretne aj s predsedom Národnej rady Slovenskej republiky Andrejom Dankom. Následne sa celé kolégium komisárov zúčastní stretnutia s poslancami Národnej Rady Slovenskej republiky, ktoré sa bude venovať aktuálnym výzvam v Európskej únii: migrácia, Schengenský priestor, Európska susedská politika, ako aj úloha národných parlamentov v oblasti Energetickej únie a energetickej bezpečnosti v EÚ. 


