447
ua

http://pidruchniki.com/2008021557891/ekonomika/yevropeyska_komisiya
Європейська Комісія, Голова Європейської Комісії - Менеджмент європейської економічної інтеграції - Навчальні матеріали онлайн
Європейська Комісія у системі інституцій ЄС є найяскравішим наднаціональним органом управління. Вона створена у 1958 р. у результаті Римських договорів, а з 1967 р., після злиття керівних органів ЄОВС, ЄЕС та Євроатому, стала єдиною Європейською Комісією в рамках Співтовариства. Резиденція Європейської Комісії - Брюссель, однак окремі Генеральні дирекції розташовані у Люксембурзі. Оскільки цілями Європейської Комісії є забезпечення функціонування спільного європейського ринку, захист інтересів ЄС загалом та репрезентування ЄС на міжнародному рівні, то її представництва є в кожній з країн - членів ЄС, а також у столицях більшості країн світу. Європейська Комісія є незалежною інституцією, вона та її члени не підпорядковуються і жодним чином не залежать від урядів країн - членів ЄС, хоча й співпрацюють з ними. Європейська Комісія виконує чотири основні функції: - подає пропозиції щодо нових законів ЄС, які вона представляє на розгляд до Європейського Парламенту та Ради ЄС; - забезпечує застосування країнами-членами законодавства ЄС (стежить за дотриманням правових актів ЄС, гарантує їх втілення у життя, здійснює нагляд за реалізацією договорів та рішень, прийнятих інституціями ЄС); - виконує обов'язки органу, що відповідає за практичне втілення політики ЄС та управління нею, тобто контролює виконання рішень Європейського Парламенту та Ради ЄС, а також керує фінансами ЄС - бюджетом та діяльністю різноманітних фондів і програм ЄС, у тому числі й тих, що стосуються допомоги третім країнам; - представляє й відстоює інтереси ЄС на міжнародній арені, веде переговори щодо укладення угод між ЄС і третіми країнами та міжнародними організаціями. Європейська Комісія зобов'язана щороку, але не пізніше ніж за місяць до відкриття сесії Європейського Парламенту, публікувати загальний звіт про діяльність ЄС. До складу Європейської Комісії (в період між вступом у дію Лісабонського договору та 31 жовтня 2014 р.) входять по одному представнику від кожної країни-члена, у тому числі й Голова Європейської Комісії та Верховний представник з питань закордонних справ і політики безпеки, котрий є одним із заступників Голови Європейської Комісії. Починаючи з 1 листопада 2014 р., Європейська Комісія складатиметься з кількості членів (у тому числі й Голови, Верховного представника з питань закордонних справ і політики безпеки), яка відповідатиме/ кількості країн - членів ЄС, якщо Європейська Рада одноголосно не ухвалить рішення щодо зміни цієї квоти. Термін службових повноважень членів Європейської Комісії становить п'ять років, після чого перебування їх на посаді може бути продовжене на наступний термін. Європейська Комісія діє як колегіальний орган, тобто не може бути рішень окремих комісарів - є лише рішення Європейської Комісії, яке приймається абсолютною більшістю голосів. Кожен член Європейської Комісії відповідає за один або кілька напрямів діяльності. Під час виконання своїх обов'язків він має підтримку з боку так званих кабінетів, до складу яких входить велика група співробітників, призначених комісаром.

Голова Європейської Комісії. На початку створення Європейської Комісії посада Голови не дуже відрізнялася від посад решти членів Європейської Комісії, але згідно з Амстердамським договором її роль значно зросла. Ця посада набула більшого впливу на формування політики ЄС. Голову Європейської Комісії обирає кваліфікована більшість Європейської Ради. Кандидатура подається на затвердження більшістю голосів Європейського Парламенту. Якщо запропонована кандидатура не підтримана більшістю, то Європейська Рада має подати до Європейського Парламенту іншу кандидатуру, яку обирають за тією ж процедурою. Основним завданням Голови є керівництво роботою Європейської Комісії та репрезентування її у зовнішніх відносинах. Голова Європейської Комісії розподіляє обов'язки між членами Комісії та формує робочі групи, які складаються з комісарів. Починаючи з 23 листопада 2004 р., Головою Європейської Комісії є Жозе Мануель Баррозу - португальський політичний діяч, який на цій посаді змінив Романо Проді (1999-2004 рр.). Кандидатура Баррозу на пост Голови Європейської Комісії була повторно схвалена Європейським Парламентом 1 в вересня 2009 р. На підтримку Баррозу проголосували 382 депутати, проти - 219, утрималися -117. Голова Європейської Комісії скликає засідання Європейської Комісії; затверджує порядок денний засідань; проводить голосування та візує протоколи і правові акти, прийняті Європейською Комісією. Європейська Комісія зі своїх членів може обрати одного чи двох заступників Голови Європейської Комісії. Європейська Комісія поділяється на Генеральні директорати та служби. Кожен Генеральний директорат відповідає за конкретну сферу діяльності, а Генеральний директор, який його очолює, підзвітний одному з комісарів. Такий структурний поділ Європейської Комісії нагадує поділ на міністерства в урядах країн -членів ЄС. Генеральний директор завжди є громадянином іншої країни, аніж комісар. Комісари - члени Європейської Комісії - є міжнародними службовцями і представляють інтереси ЄС загалом, а не своїх країн. Вони не можуть послуговуватися жодними інструкціями від урядів країн-членів. Одночасно країни мають шанувати незалежність комісарів і не чинити на них жодного тиску. Комісарові у виконанні його обов'язків допомагає кабінет, до складу якого входять переважно довірені особи, які за правилами походять з тієї ж країни, що й комісар. Роботу кабінетів координують службовці, котрі посідають дуже високі посади в урядовій ієрархії ЄС. їх найголовнішою функцією є представляти комісара у випадку його відсутності на засіданнях Європейської Комісії. Комісари не можуть здійснювати діяльність, що суперечить їх обов'язкам. їм заборонено займатися будь-якою іншою професійною роботою, навіть якщо вона неоплачувана. Якщо комісар неналежно виконує свої функції, Рада ЄС чи Європейська Комісія можуть звернутися до Суду ЄС з пропозицією щодо його відставки. Суд ЄС може також позбавити комісара пенсійних прав та інших привілеїв. Робота Європейської Комісії координується Генеральним секретаріатом, на чолі якого стоїть Генеральний секретар. Він може брати участь у засіданнях Комісії, але не є її членом і не має права голосувати. Відтак Генеральний секретар координує роботу Генеральних дирекцій, візує протоколи засідань Європейської Комісії, а також відповідає за співпрацю з іншими інституціями ЄС, національними парламентами та неурядовими організаціями.


