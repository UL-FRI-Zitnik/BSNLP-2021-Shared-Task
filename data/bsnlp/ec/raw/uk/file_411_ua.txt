411
ua

http://fri.net.ua/node/2142
Європейська Комісія та Програма Розвитку ООН | ВІЛЬНИЙ МОЛОДІЖНИЙ ПОРТАЛ | fri.net.ua
21 липня 2006 року. Київ. Представництво Європейської Комісії в Україні та Програма розвитку Організації Об’єднаних Націй (ПРООН) в Україні сьогодні підписали нову угоду про партнерство щодо підтримки процесу впровадження економічних реформ в Україні. Проект буде спрямовано на підтримку впровадження економічних реформ в Україні в таких галузях, як макроекономіка, міжнародна інтеграція (з акцентом на вступ України до Світової Організації Торгівлі), регуляторна політика та розвиток підприємництва, монетарна та фіскальна політики, а також агропромисловий комплекс. Внесок Європейської Комісії до бюджету проекту на 2006-2007 роки складає 900 000 євро. Під час підписання угоди Голова Представництва Європейської Комісії в Україні, пан Ієн Боуг наголосив: «Європейська Комісія сповнена рішучості допомагати Україні на її шляху економічних реформ. Я глибоко переконаний, що ця нова угода відіграє важливу роль в прискоренні реалізації економічної частини Плану Дій Україна - ЄС». «ПРООН та Європейська Комісія мають значний досвід співпраці в різноманітних сферах в Україні. Ми сподіваємось, що ця нова партнерська угода розширить публічний діалог та стимулюватиме реформування соціально-економічної сфери, таким чином допомагаючи прискорити економічне зростання та поліпшення стандартів життя в країні»,- зауважив пан Френсіс О’Доннелл, Постійний представник ПРООН та Постійний координатор системи ООН в Україні. Діяльність в рамках цього спільного проекту буду виконуватись Аналітично-дорадчим центром Блакитної стрічки. Центр є структурою, що складається з провідних українських та міжнародних експертів, яка була створена у липні 2005 року після розробки та представлення двох звітів Комісії Блакитної стрічки, що мали за мету допомогти українському Президенту та Уряду у формулюванні та реалізації нової хвилі реформ. Місія Центру - сприяти наступному етапу соціально-економічної трансформації в Україні шляхом мобілізації та єднання зусиль широкого кола експертів та посадовців-реформаторів, з метою підтримки втілення ринкових реформ та посилення економічного зростання в Україні. Більше інформації про діяльність Аналітично-дорадчого центру Блакитної стрічки та аналітичні матеріали на сайті проекту: “З початку 2005 року перед Україною відкрилися багато нових можливостей для Європейської та глобальної інтеграції і у країни попереду блискучі перспективи, але й виклики. Ці можливості необхідно використати, зокрема шляхом поліпшення ділового клімату, запровадження послідовної фіскальної та монетарної політики, забезпечення кращих умов торгівлі, в першу чергу, завдяки вступу до Всесвітньої Організації Торгівлі,» заявив пан Кальман Міжей, помічник Генерального секретаря ООН, директор Бюро ПРООН у країнах Європи та СНД. Цими днями пан Міжей, ініціатор створення Комісії Блакитної Стрічки, перебуває з візитом у Києві, де зустрінеться з українськими посадовцями, членами Парламенту України, головами місій та представництв міжнародних організацій з метою обговорення діяльності ПРООН у сприянні процесу реформ в Україні. Для отримання більш детальної інформації, звертайтесь до Представництва Європейської Комісії пані Ані Шуберт, ( anje.schubert@ec.europa.eu +38 044 253 30 20) та до Програми розвитку ООН пані Вероніка Ващенко, (veronika.vashchenko@undp.org,+ 38 044 253 9363). Європейський Союз є одним з найбільших світових донорів міжнародної допомоги і співробітництва. Це – найбільший донор України, що з 1991 року надав країні технічну допомогу на загальну суму 2 міліарди євро. www.delukr.ec.europa.eu ПРООН є глобальною мережею розвитку ООН, яка надає країнам знання, досвід та ресурси задля допомоги людям в усьому світі будувати краще життя. Ми співпрацюємо з 166 країнами світу, допомагаючи їм знаходити власні шляхи розв’язання глобальних та загальнонаціональних проблем розвитку.www.undp.org


