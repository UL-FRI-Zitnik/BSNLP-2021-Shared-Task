cs-81
cs
2018-12-04
https://eurozpravy.cz/domaci/politika/242166-nabidne-cesko-azyl-pakistanskemu-pravnikovi-hajil-krestanku-bibiovou-musel-utect-pred-muslimy/
Nabídne Česko azyl pákistánskému právníkovi? Hájil křesťanku Bibiovou, musel utéct před muslimy

. 4. prosince 2018, 12:43 Autor: ČTK. Lidovci vyzvali vládu, aby nabídla politický azyl pákistánskému právníkovi Saifu Mulúkovi, který uprchl ze země kvůli obavám o život poté, co hájil křesťanku Asiu Bibiovou obviněnou z urážky islámského proroka Mohameda. Česko by tak mělo dokázat, že v zahraniční politice obhajuje lidská práva, řekl na tiskové konferenci předseda KDU-ČSL Pavel Bělobrádek.


Lidovci u příležitosti nadcházejícího mezinárodního dne lidských práv, který připadá na 10. prosince, vyzvali vládu, aby nabídla Mulúkovi azyl. Právník se podle lidovců vyjádřil v tom smyslu, že by Česko mohlo být jednou ze zemí, kam by se mohl uchýlit. "My se domníváme, že Česká republika, která má svoji zahraniční politiku postavenou právě na ochraně lidských práv, by měla jít této výzvě čelem," řekl Bělobrádek. Lidovci vyzvali vládu, aby zvážila nabídku azylu i pro Bibiovou. Pákistánské křesťance nabídlo azyl několik evropských zemí, mimo jiné Itálie, Francie či Španělsko.
