cs-73
cs
2018-11-20
https://eurozpravy.cz/zahranicni/blizky-vychod/240900-pakistanska-krestanka-zprostena-obvineni-z-rouhani-chce-odejit-na-zapad/
Pákistánská křesťanka zproštěna obvinění z rouhání chce odejít na Západ

Bibiová byla před osmi lety odsouzena k trestu smrti za urážku islámského proroka Mohameda. Obvinění byla zproštěna na konci října a o týden později mohla opustit vězení. Údajně byla převezena do ochranné vazby na utajeném místě. Rozhodnutí pákistánského nejvyššího soudu o zproštění viny Bibiové vyvolalo demonstrace radikálních muslimů po celém Pákistánu. Demonstranti požadovali, aby žena byla veřejně oběšena a s ní i trojice soudců, kteří křesťanku osvobodili. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi.

Podle Mulúka by se chtěla jeho mandantka odebrat do jakékoli země, která udělí víza jí a její rodině. Mulúk také uvedl, že žádná země zatím nenabídla Bibiové přijetí, a proto žena s rodinou zatím Pákistán neopustila. Podle dřívějších zpráv ale několik zemí, včetně Kanady, Španělska a Itálie, Bibiové nabídlo azyl, připomněla agentura AP. "Doufám, že se západní svět pokusí jí pomoci," řekl Mulúk a bez dalších podrobností dodal, že probíhají příslušná jednání s několika zeměmi a Evropskou unií. Mulúk po vynesení osvobozujícího verdiktu nad Bibiovou kvůli výhrůžkám smrtí uprchl do Nizozemska, které mu poskytlo dočasný azyl. Minulý týden Nizozemsko odvolalo personál svého velvyslanectví v pákistánském Islámábádu kvůli výhrůžkám adresovaným diplomatům. Bibiová, matka pěti dětí, se údajného rouhání dopustila v roce 2009, když šla pro vodu. Dostala se do sporu se dvěma muslimkami, které se odmítly napít ze stejné nádoby jako katolička Bibiová. Muslimky později tvrdily, že Bibiová při tom urážela proroka Mohameda. V roce 2010 za to byla odsouzena k trestu smrti.
