cs-17
cs
2018-10-31
https://www.ceskenoviny.cz/zpravy/pakistansky-soud-osvobodil-krestanku-odsouzenou-za-rouhacstvi/1681723?utm_source=rss&utm_medium=feed
Pákistánský soud osvobodil křesťanku odsouzenou za rouhačství


Do případu se vložil i pákistánský premiér Imran Chán, který v projevu v místní televizi vyzýval obyvatele ke klidu a k respektování rozhodnutí soudu. "Ti, kdo vyzývají k odmítnutí rozhodnutí soudu kvůli svým vlastním politickým zájmům neprokazují dobrou službu islámu," řekl Chán. Asia Bibiová byla zatčena v roce 2009 po hádce s muslimskými ženami. Z bezpečnostních důvodů není známo, ve které věznici se nachází. Podle agentury Reuters dnešní osvobozující verdikt přivítali obhájci lidských práv. Vlivný radikální duchovní Chádim Husajn Rizví naopak už před rozsudkem vyzval své stoupence, aby manifestacemi ve všech větších městech vyjádřili svou "lásku k prorokovi", pakliže bude Bibiová propuštěna. Islamistická strana Tehríke Labajk (TLP) po rozhodnutí volá po smrti předsedy nejvyššího soudu a dalších dvou soudců, kteří trest smrti zvrátili. Urážka islámu se v Pákistánu trestá smrtí. Už pouhá spekulace o rouhání může v zemi vyvolat davové násilnosti a lynčování. Obvinění z rouhání vzbuzuje takové emoce, že je téměř nemožné se proti nim bránit. Někdy byly rozvášněným davem mužů zabity i desítky lidí na základě tvrzení, že se rouhali. Skupiny bojující za lidská práva tvrdí, že zákona o rouhání zneužívají náboženští extremisté, ale také obyčejní Pákistánci k vyřizování osobních účtů. Zákon rouhání nedefinuje a důkazy nemohou být zopakovány před soudem kvůli obavám, že by se tím svědci dopustili nové urážky.
