cs-2
cs
2018-11-07
https://www.tyden.cz/rubriky/zahranici/asie-a-oceanie/pakistanska-krestanka-zprostena-viny-je-dal-ve-vezeni_502353.html
Pákistánská křesťanka zproštěná viny je dál ve vězení

Pákistánská křesťanka Asia Bibiová, která byla před osmi lety odsouzena k trestu smrti za urážku islámského proroka Mohameda a před týdnem byla zproštěna viny, zůstává nadále ve vězení. Uvedla to agentura AFP s odvoláním na pákistánské úřady. Podle AFP nelze očekávat, že by žena byla v nejbližší době propuštěna. Rozhodnutí pákistánského nejvyššího soudu z minulé středy vyvolalo v Pákistánu demonstrace radikálních muslimů, kteří požadovali, aby žena byla veřejně oběšena. Demonstranti, kteří kromě popravy Bibiové požadovali i smrt trojice soudců, kteří křesťanku osvobodili, blokovali silnice spojující Islámábád s jinými velkými pákistánskými městy. Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi.
