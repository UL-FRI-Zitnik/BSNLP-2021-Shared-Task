cs-50
cs
2018-11-01
https://eurozpravy.cz/zahranicni/asie-a-australie/239112-obeste-ji-verejne-muslimove-zuri-kvuli-osvobozeni-krestanky-ktera-urazila-islam/
"Oběste ji veřejně." Muslimové zuří kvůli osvobození křesťanky, která urazila islám

V jihopákistánském Karáčí stovky demonstrantů z islamistické strany Tehríke Labajk (TLP) zablokovaly klíčové silnice, obdobné protesty jsou hlášeny i z města Láhaur na východě země, napsala agentura Reuters. Demonstranti na protest také zapalovali pneumatiky. Soukromé školy v obou městech byly uzavřeny, stejně jako v metropoli Islámábádu. Asia Bibiová se stala první ženou, která byla odsouzena k trestu smrti podle přísných pákistánských zákonů o rouhání. Její bratr dnes uvedl, že Bibiová čeká na oficiální propuštění a následně plánuje opustit zemi. Podle bratra by nebyla Bibiová v Pákistánu v bezpečí. "Nemá jinou možnost než odejít ze země," prohlásil.



Tvrdé zastánce islámu verdikt soudu rozhořčil a vyzývají, aby byla Bibiová veřejně oběšena. Více než tisícovka nespokojenců dnes - stejně jako ve středu - zablokovala hlavní tah mezi metropolí Islámábádem a nedalekým Rávalpindí. Na různých místech východní provincie Paňdžáb se stovky demonstrantů dnes střetly s policií. Pákistánský premiér Imran Chán přitom ve středečním večerním televizním projevu vyzýval obyvatele ke klidu a k respektování rozhodnutí soudu. "Nedovolíme, aby byly páchány škody. Nedovolíme blokování dopravy," řekl politik, který v minulosti proslul jako špičkový hráč kriketu.
