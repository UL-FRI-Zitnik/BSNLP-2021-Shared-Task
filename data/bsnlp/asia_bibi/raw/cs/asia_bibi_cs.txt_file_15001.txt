cs-15001
cs
2018-12-01
https://eurozpravy.cz/zahranicni/asie-a-australie/241929-pakistansky-radikal-rizvi-obvinen-z-terorismu-chtel-vrazdit-soudce-kteri-propustili-krestanku-bibiovou/
Pákistánský radikál Rizví obviněn z terorismu. Chtěl vraždit soudce, kteří propustili křesťanku Bibiovou


Radikální pákistánský duchovní Chádim Husajn Rizví, který organizoval protesty proti propuštění křesťanky Asie Bibiové odsouzené za rouhačství, byl obviněn z terorismu a podněcování ke vzpouře. Informoval o tom dnes pákistánský ministr informací Fauád Čaudhrí, uvedla agentura Reuters.

Policie zadržela Rizvího koncem listopadu v Láhauru, spolu s ním byli nyní obviněni i tři jeho nejbližší spolupracovníci.

Rizví stojí v čele vlivné skupiny Tehríke Labajk, která minulý měsíc na tři dny zablokovala silnice v největších pákistánských městech. Členové skupiny vyhrožovali soudcům pákistánského nejvyššího soudu, který propuštění Bibiové nařídil. Vyzývali také k zabití zaměstnanců soudů.



Bibiová, matka pěti dětí, se údajného rouhání dopustila v roce 2009, když šla pro vodu. Dostala se do sporu se dvěma muslimkami, které se odmítly napít ze stejné nádoby jako katolička Bibiová. Muslimky později tvrdily, že Bibiová při tom urážela proroka Mohameda. V roce 2010 za to byla odsouzena k trestu smrti. Rozhodnutí o propuštění Bibiové vyvolalo demonstrace radikálních muslimů po celém Pákistánu.
