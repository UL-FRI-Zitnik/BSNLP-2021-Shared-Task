cs-86
cs
2018-11-25
https://www.irozhlas.cz/zpravy-svet/pakistan-duchovni-protest-protesty-islam-demonstrace-radikal-policie_1811250653_lac
Pákistánská policie zatkla duchovního a tisíc radikálů, demonstrovali kvůli propuštění křesťanky

.

Pákistánská policie zadržela na 1100 stoupenců vlivného radikálního duchovního Chádima Husajna Rizvího, jehož přívrženci v ulicích velkých měst v poslední době požadovali přísnější uplatňování zákonů o rouhačství proti islámu. Demonstrace radikálů byly reakcí na rozhodnutí nejvyššího soudu, který koncem října osvobodil křesťanku Asiu Bibiovou, původně odsouzenou k trestu smrti za urážku proroka Mohameda. Sám Rizví byl zatčen v pátek. Islámábád 6:53 25. listopadu 2018 Zkrácená adresa Kopírovat do schránky Duchovní a politik Chádim Husajn Rizví | Foto: Mohsin Raza | Zdroj: Reuters. Policie oznámila, že stoupenci Rizvího a jeho islamistické strany Tehríke Labajk byli zadrženi při raziích po celé zemi, především pak v provincii Paňdžáb. Policisté prý zátahy provedli mimo jiné v domovech stranických vůdců. Další byli odvedeni, když v noci na sobotu demonstrovali proti zatčení Rizvího. Pákistánskou křesťanku propustili z vězení, řekl její právník. Zůstává ale v ochranné vazbě Číst článek Většina zadržených stráví ve věznici měsíc, sdělil policejní důstojník Táhir Mahmúd. Přísnější tresty mohou dostat ti, kteří čelí obvinění z násilností a žhářství.

Úřady podle zpravodajského serveru BBC News uvedly, že zakročily, aby udržely veřejný pořádek. Vůdci strany Tehríke Labajk prý totiž odmítli odvolat protesty plánované na dnešek v metropoli Islámábádu. Policie kvůli chystaným demonstracím rovněž preventivně zřídila bezpečnostní stanoviště na důležité silnici spojující Islámábád s posádkovým městem Rávalpindí. Bibiová byla před osmi lety odsouzena k trestu smrti za urážku islámského proroka Mohameda. Nejvyšší soud ale 31. října rozhodl o jejím osvobození. Rozhodnutí soudu vyvolalo v Pákistánu demonstrace radikálních muslimů, kteří požadovali, aby žena byla veřejně oběšena. Kromě popravy Bibiové žádali účastníci protestů i smrt trojice soudců, kteří křesťanku osvobodili. Bibiová se kvůli výhrůžkám smrtí skrývá na neznámém místě. ČTK Zkrácená adresa Kopírovat do schránky
