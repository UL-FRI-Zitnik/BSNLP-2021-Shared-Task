cs-76
cs
2018-11-08
https://www.denik.cz/ze_sveta/pakistanska-krestanka-bibiova-byla-propustena-z-vezeni-20181107.html
Pákistán propustil křesťanku Bibiovou z vězení. Zůstává ale v ochranné vazbě

Informace o aktuálním místě pobytu pravděpodobně nejznámější pákistánské křesťanky se různí. Agentura Reuters s odvoláním na tři různé bezpečnostní zdroje napsala, že Bibiová byla bezprostředně po propuštění z vězení letecky transportována na letiště poblíž pákistánského hlavního města Islámábádu. Vzhledem k tomu, že je její život v ohrožení, zůstává nadále v ochranné vazbě. Jiná média ale ve středu uváděla, že žena byla pouze převezena z města Multán, které se nachází v provincii Paňdžáb, do jiného vězeňského zařízení. Jisté je tak pouze to, že její transport doprovázela silná bezpečnostní opatření. Podle agentury AP střežili všechny cesty vedoucí na letiště pákistánští vojáci.



Bibiová, vlastním jménem Asia Noreenová, byla před osmi lety odsouzena k absolutnímu trestu za urážku proroka Mohameda.Celý incident začal nevinný spor o kbelík s vodou během sběru ovoce. Ženy křesťanku napadly, protože kbelík použila a její víra ho tak „znečistila“. V následné slovní přestřelce ženy Bibiovou vyzvaly, aby konvertovala k islámu, načež žena údajně třikrát urazila proroka Mohameda. Po návratu domů měla podle britské BBC čelit fyzickému týrání, během kterého se k rouhání doznala. Následně byla zadržena policií. V Pákistánu, který má přes 200 milionů obyvatel, žije 1,6 procenta křesťanů. BBC dodává, že v posledních letech čelila jejich komunita řadě útoků. Od roku 1990 bylo v zemi kvůli rouhání zabito 65 lidí.
