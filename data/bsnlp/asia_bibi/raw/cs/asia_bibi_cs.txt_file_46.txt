cs-46
cs
2018-11-07
https://www.ceskenoviny.cz/zpravy/pakistanska-krestanka-bibiova-byla-udajne-propustena-z-vezeni/1684685?utm_source=rss&utm_medium=feed
Pákistánská křesťanka Bibiová byla údajně propuštěna z vězení

Islámábád - Pákistánská křesťanka zproštěná před týdnem viny z rouhání vůči islámu byla propuštěna z vězení, ale je v ochranné vazbě na bezpečném místě kvůli obavám, že by se mohla stát terčem útoků. Informovala o tom dnes agentura Reuters s odvoláním na tři bezpečnostní zdroje. Jiná média dnes uváděla, že Asia Bibiová byla pouze převezena do jiného vězeňského zařízení.



Protesty skončily až poté, co pákistánské úřady slíbily, že propuštění Bibiové odloží a nedovolí jí opustit zemi. Vzhledem k této dohodě setrvávala Bibiová podle některých médií navzdory zproštění viny dál ve věznici. Jeden z místních duchovních, který v roce 2009 obvinil Bibiovou z rouhání, se již minulý týden obrátil na nejvyšší soud s žádostí, aby osvobozující verdikt zvrátil. Islamistická strana Tehríke Labajk (TLP), která stála v čele protestů, varovala, že její přívrženci jsou připraveni se do ulic vrátit. Několik zemí nabídlo Bibiové azyl, mimo jiné Itálie, Francie či Španělsko. Italská vláda tento týden uvedla, že je připravena pomoci najít řešení, které by Bibiové "zajistilo budoucnost". "Udělám vše, co je v lidských silách, abych této ženě zabezpečil budoucnost," napsal na twitteru italský ministr vnitra Matteo Salvini. Také italské ministerstvo zahraničí uvedlo, že je připraveno podniknout všechny kroky, o nichž by mohla vláda v této záležitosti rozhodnout. Italská katolická asociace ACS, která podporuje nejen Bibiovou, ale všechny perzekvované křesťany na světě, oznámila, že se na ni obrátil s prosbou o pomoc Asiin manžel. Ve videonahrávce zveřejněné na stránkách ACS Ašik Masíh prosí italskou vládu o pomoc s odjezdem ze země, protože jejich životní podmínky v Pákistánu jsou čím dál tím těžší.
