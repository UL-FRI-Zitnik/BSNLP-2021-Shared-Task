cs-55
cs
2018-11-04
https://www.novinky.cz/zahranicni/svet/488113-manzel-pakistanske-krestanky-zada-o-pomoc-usa-islamiste-ji-slibuji-smrt.html
Manžel pákistánské křesťanky žádá o pomoc USA. Islamisté jí slibují smrt

Bibiové, jejíž propuštění pákistánské úřady odložily, již několik zemí nabídlo azyl, mimo jiné Francie či Španělsko. Nyní její manžel Ašik Masíh, který se v říjnu vrátil s dětmi z Británie, aby mohl ženu přivítat, ve videovzkazu prohlásil, že se bojí o život své rodiny. „Žádám premiérku Spojeného království (Theresu Mayovou), aby nám pomohla, a pokud to bude možné, aby nám poskytla svobodu,” řekl Masíh. Stejnou žádost adresoval i představitelům Kanady a USA.

Dcery Asia Bibiové s její fotografií. FOTO: Adrees Latif, Reuters Masíh v dřívějším rozhovoru novinářům řekl, že je vystrašený z toho, že se pákistánské úřady uzavřely dohodu s islamistickou stranou Tehríke Labajk (TLP), která protesty proti verdiktu rozpoutala. V rámci ujednání nebude smět Bibiová opustit zemi a vláda nebude bránit odpůrcům osvobozujícího verdiktu, aby rozsudek právně napadli. Z Pákistánu mezitím z obav o svůj život odjel právník Bibiové Saif Mulúk. Ten agentuře AFP sdělil, že musel odejít, aby mohl Bibiovou dále zastupovat. Bibiová byla v roce 2010 odsouzena k absolutnímu trestu za urážku proroka Mohameda. Pákistánský nejvyšší soud ji ale tento týden zprostil viny s tím, že důkazní materiál byl vágní.
