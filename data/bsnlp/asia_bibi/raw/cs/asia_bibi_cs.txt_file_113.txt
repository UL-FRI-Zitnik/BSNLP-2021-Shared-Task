cs-113
cs
2016-02-29
http://www.denik.cz/ze_sveta/v-pakistanu-popravili-vraha-byvaleho-guvernera-lide-protestuji-20160229.html
V Pákistánu popravili vraha bývalého guvernéra, lidé protestovali

Dnešní poprava oběšením vyvolala v několika městech protesty, které rozdmýchali náboženští a političtí představitelé, stejně jako ozbrojené skupiny, které se veřejně postavily na stranu vraha. V Islámábádu a sousedním Rávalpindí dnes v obavě z násilností většina škol zrušila vyučování, zavřela i řada obchodů. Osobní strážce Mumtáz Kadrí guvernéra zastřelil v lednu 2011 v metropoli Islámábádu, když byl ve službě. Vražda tehdy šokovala pákistánskou liberální elitu, některé islamistické skupiny ale Kadrího opěvovaly jako hrdinu a tisíce aktivistů mu při demonstracích vyjádřily podporu. Po zprávě o popravě Kadrího se jeho stoupenci dnes znovu vydali do ulic, stavěli barikády a pálili pneumatiky. V úterý se bude konat Kadrího pohřeb, na němž jsou rovněž očekávány početné davy jeho přívrženců, napsal zpravodajský server BBC News. Sekulární guvernér Tasír volal po změně zákonů týkajících se rouhačství, které jsou často zneužívány proti příslušníkům náboženských menšin i v osobních sporech. Tasír mimo jiné veřejně podporoval pákistánskou křesťanku Asiu Bibiovou, matku pěti dětí, která byla odsouzena k trestu smrti za rouhání vůči proroku Mohamedovi. V květnu 2011, jen pár měsíců po zabití guvernéra Tasíra, zastřelili ozbrojenci pákistánského ministra pro náboženské menšiny Šáhbáze Bhattího, jenž byl tehdy jediným křesťanem ve vládě. V srpnu téhož roku byl unesen syn guvernéra Salmána Tasíra, který zůstává doposud nezvěstný, napsal server BBC News.
