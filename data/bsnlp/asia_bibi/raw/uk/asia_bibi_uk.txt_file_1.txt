uk-1
uk
2018-11-04
https://www.dw.com/uk/%D0%BF%D0%B0%D0%BA%D0%B8%D1%81%D1%82%D0%B0%D0%BD-%D1%87%D0%BE%D0%BB%D0%BE%D0%B2%D1%96%D0%BA-%D0%B2%D0%B8%D0%BF%D1%80%D0%B0%D0%B2%D0%B4%D0%B0%D0%BD%D0%BE%D1%97-%D1%85%D1%80%D0%B8%D1%81%D1%82%D0%B8%D1%8F%D0%BD%D0%BA%D0%B8-%D0%BF%D1%80%D0%BE%D1%81%D0%B8%D1%82%D1%8C-%D0%B7%D0%B0%D1%85%D1%96%D0%B4-%D0%BF%D1%80%D0%BE-%D0%BF%D1%80%D0%B8%D1%82%D1%83%D0%BB%D0%BE%D0%BA/a-46150311
Пакистан: Чоловік виправданої християнки просить Захід про притулок

Чоловік пакистанської християнки Азії Бібі , якій суд скасував смертний вирок за богохульство, і яку закликають стратити радикальні ісламісти, у неділю, 4 листопада, попросив західні країни про притулок. У відеозверненні, записаному британською Пакистанською християнською асоціацією, Ашіг Масіх звернувся до прем'єр-міністерки Великобританії Терези Мей, президента США Дональда Трампа та прем'єра Канади Джастіна Трюдо із проханням допомогти родині виїхати з Пакистану. "Будь ласка, допоможіть нам, ми в біді в Пакистані. Ми живемо зараз у сильному страху", - сказав він. В інтерв'ю DW Ашіг Масіх повідомив, що родина почувається в небезпеці після того, як було вирішено, що виправдувальний вирок для його дружини може бути оскаржений. Він з доньками переїхали в інше місце з міркувань безпеки. Чоловік також побоюється, що на його дружину можуть скоїти напад у в'язниці. "Нинішня ситуація для нас дуже небезпечна. Ми не маємо захисту і ховаємось тут і там, часто змінюючи місце, - сказав Масіх. Напередодні з міркувань безпеки адвокат жінки залишив Пакистан.

Азія Бібі, яку Верховний суд країни виправдав та скасував їй смертний вирок ще 31 жовтня, досі перебуває у в'язниці. Після її виправдання у країні почалися масові протести радикальних ісламістів. Представники ультрарелігійної партії "Техрік-є-Лабаік Пакистан" закликали до вбивства суддів Верховного суду та виправданої жінки, а також повстання проти армії. Під час протестів було арештовано 150 людей, передає агенція AP. Пізніше ісламісти і пакистанський уряд уклали угоду, яка передбачає, що влада не стане заперечувати проти оскарження виправдувального вироку Азії Бібі, і протести вдалося припинити. 51-річна католичка Азія Бібі, мати п'ятьох дітей, була засуджена до смертної кари в 2010 році, коли її визнали винною в образі ісламу. У 2009 році вона працювала у полі разом з іншими жінками та захотіла випити води з колодязя для мусульман. Їй відмовили та під час суперечки звинуватили в богохульстві.
