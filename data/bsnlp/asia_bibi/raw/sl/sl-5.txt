sl-5
sl
2018-11-08
https://www.dnevnik.si/1042846176/svet/v-pakistanu-izpustili-iz-zapora-bogokletja-oprosceno-kristjanko-asio-bibi
V Pakistanu izpustili iz zapora bogokletja oproščeno kristjanko Asio Bibi

Bibijeva se je leta 2009 zapletla v spor, ker ji muslimanke med delom na polju kot kristjanki niso dovolile, da bi se dotaknila posode z vodo. V sporu je po navedbah imama užalila preroka Mohameda, zaradi česar so jo leta 2010 obsodili na smrtno kazen.

Pakistansko vrhovno sodišče jo je prejšnji teden oprostilo, vendar je ostala v zaporu, saj so se zagovorniki radikalnih politik in njihovi podporniki odpravili na ulice in zahtevali takojšnjo usmrtitev. Oblasti so jim v zameno za umiritev razmer obljubile, da ne bo smela zapustiti države, navaja francoska tiskovna agencija AFP.

Iz zapora v mestu Multan so jo v sredo vendarle izpustili, pri čemer so mediji poročali, da je zapustila državo. »Je na varnem kraju v Pakistanu,« je danes navedbe medijev zanikal tiskovni predstavnik pakistanskega zunanjega ministrstva Muhamad Fajzal.

Njen odvetnik Saif-ul-Muluk, ki se je zatekel na Nizozemsko, pa je dejal, da so mu povedali zgolj, da je na Bibijeva na letalu, a nihče ne ve, kje bo to pristalo.

Danes so na ulicah mesta Karači znova izbruhnili protesti podpornikov islamističnih strank, ki so pozvali k njenemu obglavljenju. »Lahko žrtvujemo svoja življenja, ne moremo pa popuščati glede spoštovanja preroka,« je dejal eden od govornikov na protestih.

Mož Bibijeve Ašik Masih je ZDA, Veliko Britanijo in Kanado pozval, naj njegovi družini podelijo azil, saj je v Pakistanu prenevarno. Več držav, med drugim Italija in Francija, je že ponudilo pomoč. Mednarodna skupnost je pozivala tudi k izpustitvi 47-letne matere petih otrok.
