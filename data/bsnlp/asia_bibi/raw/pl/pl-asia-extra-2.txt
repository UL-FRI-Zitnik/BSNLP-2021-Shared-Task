pl-asia-extra-2
pl
2019-03-14
https://www.pch24.pl/powrot-do-wiezienia-i-kara-smierci--tego-dla-asi-bibi-chca-islamscy-radykalowie,64520,i.html
Prześladowana za wiarę chrześcijanka z Pakistanu, Asia Bibi może ponownie trafić do więzienia. To skutek aktywności islamskich radykałów, którzy domagają się weryfikacji wyroku uniewinniającego kobietę od zarzutu bluźnierstwa. Taki scenariusz może oznaczać, że tym razem kobieta – w majestacie „prawa” – straci życie.

Złożenie przez islamskich radykałów odwołania od wyroku Sądu Najwyższego, poprzedzonego wielkimi protestami na ulicach miast Pakistanu, otwiera drogę do ponownego osądzenia Asii Bibi, skazania jej i wykonania kary śmierci.

W ocenie ks. Rafała Cyfki, chrześcijanka może znów trafić do więzienia. A jeżeli rewizja wyroku będzie skuteczna, Pakistance znowu będzie grozić śmierć. Taka sytuacja sprawia, że los kobiety jest nieznany i a nawet bardziej niepewny niż jeszcze kilka tygodni temu.

Po wyroku uniewinniającym była nadzieja, że chrześcijanka wyjdzie na wolność i zdoła uciec z Pakistanu. Teraz wydaje się to niemożliwe. – Asia Bibi obecnie kraju opuścić nie może, ponieważ jest zgłoszona rewizja do wyroku Sądu Najwyższego, wymuszona przez ekstremistów świata islamskiego, co nam przy okazji pokazuje, jakie zasady działają w tym kraju – powiedział ks. Rafał Cyfka.
