pl-38
pl
2018-11-14
https://www.tvp.info/39953826/premier-pakistanu-asia-bibi-i-jej-rodzina-sa-bezpieczni
Premier Pakistanu: Asia Bibi i jej rodzina są bezpieczni

Premier Pakistanu zapewnił, że Asia Bibi i jej rodzina czują się dobrze i są bezpieczni. Poinformował o tym przewodniczący Parlamentu Europejskiego, który rozmawiał z Imranem Khanem. Rządy Niemiec i Kanady wyraziły gotowość przyjęcia chrześcijanki. Azylu jednoznacznie odmówiła Wielka Brytania.

Asia Bibi, która została oczyszczona z zarzutu bluźnierstwa przeciwko Mahometowi, wciąż nie może opuścić Pakistanu. W kraju trwają protesty islamskich fundamentalistów, którzy domagają się rewizji procesu i jej przykładnego ukarania. – To jest bardzo delikatna sprawa i wymaga dużej dyplomacji – podkreśla Joseph Nadeem, przyjaciel rodziny i szef fundacji, która od początku niosła wsparcie Asii Bibi. Podkreśla, że cała rodzina znalazła schronienie w bezpiecznym miejscu. – Po latach rozłąki cieszą się swoją obecnością i modlą o szczęśliwe zakończenie całej sprawy – mówi Nadeem.

Rządy Niemiec i Kanady wyraziły gotowość przyjęcia u siebie pakistańskiej chrześcijanki. Ministerstwa spraw zagranicznych tych krajów potwierdziły, że prowadzą w tym celu rozmowy z pakistańskimi władzami.

– Więcej nie mogę powiedzieć, ponieważ sytuacja jest bardzo delikatna – stwierdził premier Justin Trudeau. Tymczasem władze Wielkiej Brytanii, jednego z krajów, w którym o azyl prosił mąż Asii Bibi, w kategoryczny sposób wykluczyły możliwość udzielenia im jakiejkolwiek formy ochrony czy gościnności. Motywują to obawą przed rewoltą islamistów na swoim terytorium i atakami fundamentalistów na brytyjskie ambasady w świecie. – Stanowisko premier Theresy May jest żenujące, godne ubolewania i szokujące – podkreśla Abraham Mathai kierujący stowarzyszeniem broniącym wolności religijnej. Zauważa on, że decyzja władz brytyjskich jednoznacznie pokazuje, że dokonała się maksymalna radykalizacja tego kraju, który ulega naciskom islamskich ekstremistów, a odmawia azylu.
