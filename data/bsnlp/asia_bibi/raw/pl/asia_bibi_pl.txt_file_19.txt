pl-19
pl
2018-11-07
https://www.rp.pl/Spoleczenstwo/181109556-Pakistan-Asia-Bibi-wypuszczona-na-wolnosc.html
Pakistan: Asia Bibi wypuszczona na wolność

Asia Bibi, chrześcijanka z Pakistanu, którą w zeszłym tygodniu sąd oczyścił z zarzutu bluźnierstwa, wyszła na wolność - poinformował jej prawnik.

Saif ul-Malook, adwokat, który przed pakistańskim sądem bronił chrześcijanki, kilka dni temu sam wyjechał do Holandii. Prawnik oświadczył, że pozostanie w kraju jest dla niego zbyt niebezpieczne. Wcześniej zapowiadał, że będzie próbował wydostać z kraju również Asię Bibi. - Została zwolniona. Powiedziano mi, że jest w samolocie, ale nikt nie wie, gdzie wyląduje - napisał ul-Malook w wiadomości do agencji AFP. Poniżej dalsza część artykułu.

Kobieta spędziła osiem lat w celi śmierci, po tym jak w 2010 roku została skazana za bluźnierstwo. 31 października sędzia Saqib Nisar unieważnił wyrok sądu w Lahaur i oczyścił Asię Bibi z zarzutów. Od czasu uniewinnienia Bibi i jej najbliższe otoczenie obawiają się o życie, ponieważ w wielu miastach w Pakistanie doszło do protestów radykalnych islamistów. Jej mąż złożył wniosek o azyl w Wielkiej Brytanii. Gotowa przyjąć Asię Bibi jest m.in. Francja. Minister spraw zagranicznych tego kraju Jean-Yves Le Drian zadeklarował, że będzie pracował nad zwolnieniem chrześcijanki.
