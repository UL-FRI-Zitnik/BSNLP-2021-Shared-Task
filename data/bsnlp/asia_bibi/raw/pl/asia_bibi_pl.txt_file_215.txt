pl-215
pl
2018-11-02
https://www.tvn24.pl/wiadomosci-ze-swiata,2/ojciec-talibow-zginal-zadzgany-nozem-w-pakistanie,880755.html
Brutalne zabójstwo "ojca talibów". Kleryk zginął we własnym domu

Radykalny kleryk islamski Maulana Sami-ul-Hak, nazywany "ojcem talibów", zginął w piątek w swoim domu w Rawalpindi w Pakistanie. Został wielokrotnie pchnięty nożem oraz postrzelony przez nieznanych sprawców. Prezydent i premier Pakistanu potępili zabójstwo. O zabójstwie poinformował syn zabitego Maulana Hami-ul-Hak. Wyjaśnił on, że ojciec wybierał się na protest w Islamabadzie przeciwko uniewinnieniu chrześcijanki Asi Bibi, oskarżonej o bluźnierstwo, ale musiał zawrócić do domu ze względu na blokady drogowe. Atak nastąpił, gdy odpoczywał w swoim domu po powrocie.



Więcej szczegółów przekazał bratanek kleryka Muhammad Bilal w rozmowie z agencją Reutera. Według niego duchowny został znaleziony w swoim domu z ranami kłutymi i postrzałowymi. - Gdy napastnicy weszli do jego domu (…) najpierw zaczęli dźgać Maulanę Sami ul-Haqa nożami i sztyletami, a następnie zastrzelili go - powiedział. Nie wiadomo, kim byli napastnicy. Nie wiadomo również gdzie w czasie ataku znajdował się ochroniarz "ojca talibów". Według części doniesień został on jednak ciężko ranny. Przed szpitalem, do którego przewieziono ciało kleryka, późnym wieczorem zebrał się tłum jego zwolenników. Ścisłe związki z mułłą Omarem. Maulana Sami-ul-Hak był członkiem pakistańskiego Senatu w latach 1985-1997. Jako muzułmański kleryk wykształcił wielu członków ruchu Talibów i miał ścisłe związki z pierwszym liderem tej organizacji mułłą Omarem, który rządził Afganistanem w latach 1996-2001. Maulana Sami-ul-Hak stał również na czele niewielkiej partii o nazwie Dżamiat Ulema-e-Islam-Samiul (JUI-S), która jest w koalicji z rządzącą obecnie Pakistan Tehreek-e-Insaf (PTI). Zabójstwo zostało potępione przez prezydenta Pakistanu Arif-ur-Rehmana Alviego oraz premiera Imrana Khana.
