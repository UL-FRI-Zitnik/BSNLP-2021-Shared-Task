bg-3042
bg
2018-04-26
http://bg.radiovaticana.va/news/2018/04/26/%D0%BF%D0%B0%D0%BA%D0%B8%D1%81%D1%82%D0%B0%D0%BD_27_%D0%B0%D0%BF%D1%80%D0%B8%D0%BB,_%D0%B4%D0%B5%D0%BD_%D0%BD%D0%B0_%D0%BF%D0%BE%D1%81%D1%82_%D0%B8_%D0%BC%D0%BE%D0%BB%D0%B8%D1%82%D0%B2%D0%B0_%D0%B7%D0%B0_%D0%B0%D0%B7%D0%B8%D1%8F_%D0%B1%D0%B8%D0%B1%D0%B8/1372482
Пакистан: 27 април, ден на пост и молитва за Азия Биби

„Нашата надежда и нашето сърце са с нея: на 27 април ще се присъединим към специалния ден на молитва и пост с Азия Биби, просейки от Бог нейното освобождаване и мир“. Това посочи монс. Себастиан Шау, архиепископ на Лахор, Пакистан, приемайки апелът, който християнката осъдена на смърт за богохулство отправи чрез своите близки. Както информира Йосуф Надиим, ръководител на „Renaissance Education Foundation“ в Лахор и попечител на семейството на Азия, пакистанската християнка призова мъжете и жените с добра воля от цял свят да се присъединят към нея на 27 април за специалния ден на молитва и пост.

Заявление на председателя на Върховния съд на Пакистан

„Със семейството, което я посети през миналите дни – се чете в нота на Йосуф Надиим – Азия бе развълнувана, като разбра за последното заявление на председателя на Върховния съд на Пакистан, Сакиб Низар, който потвърди, че ще се заеме лично със случая и скоро ще уточни датата на съдебното заседание пред най-върховния съдебен орган на страната“.

По този повод протестантският епископ Кадим Бхуто, председател на Епископския съвет на Пакистан, заяви: „Оценявам решението на председателя на върховния съд. Това е необходима стъпка. Горката жена страда от твърде дълго време“. И прибави: „Съдията трябва да вземе предвид и случаите на много други невинни хора, в затвора от дълго време, които искат справедливост“.

Скоро изслушване по случая на Азия Биби

Миналата седмица, по време на среща с адвоката на пакистанската християнка, Сайфул Малук, председателят на Върховния съд на Пакистан, увери че скоро ще свика съдебно заседание за Азия Биби, която е в затвора от 2009 и неоснователно обвинена в богохулство от жени мюсюлманки и един имам, след разпра. Низа е разпоредил да се възстановят отменените мерки за сигурност и закрила за Сайфул Малук, който работи и по други четири случая на обвинения в богохулство.

Съдебният процес на Азия Биби бе многократно отменян, продиктувано от страха да се обсъжда един толкова деликатен случай, предвид заплахите и натиска от страна на радикални ислямски групи. Според католическия активист и защитник на човешките права, Сабир Мишел, „забавянето в правосъдието е равностойно на смъртта на справедливостта. Правовата държава трябва да надделее над фундаменталистките групи“.
