bg-3049
bg
2018-11-03
https://bg.wikinews.org/wiki/%D0%9F%D0%B0%D0%BA%D0%B8%D1%81%D1%82%D0%B0%D0%BD%D1%81%D0%BA%D0%B8%D1%8F%D1%82_%D0%92%D1%8A%D1%80%D1%85%D0%BE%D0%B2%D0%B5%D0%BD_%D1%81%D1%8A%D0%B4_%D0%BE%D0%BF%D1%80%D0%B0%D0%B2%D0%B4%D0%B0_%D0%BF%D0%BE_%D0%BE%D0%B1%D0%B2%D0%B8%D0%BD%D0%B5%D0%BD%D0%B8%D0%B5%D1%82%D0%BE_%D0%B2_%D1%81%D0%B2%D0%B5%D1%82%D0%BE%D1%82%D0%B0%D1%82%D1%81%D1%82%D0%B2%D0%BE_%D0%90%D1%81%D0%B8%D1%8F_%D0%91%D0%B8%D0%B1%D0%B8_%D1%81%D0%BB%D0%B5
Пакистанският Върховен съд оправда по обвинението в светотатство Асия Биби след осем години затвор

Събота, 3 ноември 2018 г.

В сряда Върховният съд на Пакистан оправда Асия Биби по обвинението за светотатство. Асия Биби е християнка, която беше осъдена на смърт чрез обесване през ноември 2010 г. и прекара осем години в затвора, твърди се че много от тях в единична килия, в очакване на окончателно решение.

Ръководен от Председателя на Върховния съд Миан Сахиб Нисар, тричленен съдебен състав отсъди, че обвинението „категорично не е успяло да докаже тезата си до разумна неоспоримост“, и отмени обвинението на Биби. В 56-страничното си решение Върховният съд посочва: „Обжалването е позволено. Присъдите на Висшия съд, както и на Следствения съд, са отменени. Съответно, присъдата, както и наложеното смъртно наказание, са отстранени и тя е оправдана по обвинението.“

През 2009 г. две мюсюлманки обвиниха Асия Биби за обида към ислямския пророк Мохамед. Биби беше арестувана съгласно статия 295-C от Пакистанския наказателен кодекс, след като местният ходжа Кари Мохамад Салаам регистрира формално оплакване срещу Биби. Светотатството срещу исляма се наказва в Пакистан със смърт или доживотен затвор. Случаят беше обжалван пред Върховния съд, след като Висшият съд на Лахор потвърди присъдата през 2014 г.

След решението един от лидерите на Техрик-и-Лабаик Пакистан (ТЛП), Афзал Кадри, каза: „(Съдиите) които са наредили освобождаването на прокълнатата Асия (Биби) трябва всички да бъдат убити по религиозна присъда.“ В някои градове из страната след решението се разразиха демонстрации. Друг лидер на ТЛП, Хадим Ризви, каза че „ще парализира страната до часове“, ако Биби бъде оправдана и освободена.

Основна магистрала в Исламабад, столицата на Пакистан, и няколко пътя в Карачи и столицата на провинцията Пенджаб Лахор бяха блокирани от поддръжници на ТЛП и други религиозни групи, предизвиквайки бъркотия и задръствания. Според местните медии, правителствата на три провинции - Белуджистан, Пенджаб и Синд - са приложили секция 144 от закон, който забранява събирането на повече от четири души на публично място. Секция 144 е в сила до 10 ноември.

Решението по случая на Биби беше подкрепено от Амнести Интернешънъл. Заместник-директорът ѝ за Южна Азия Омар Варайх заяви: „Най-сетне правосъдието победи. Трябва да се знае, че законите срещу светотатството няма повече да бъдат използвани за преследване на най-уязвимите малцинства в страната.“ Християните са около процент и половина от населението на Пакистан. През 2010 г. тогавашният папа Бенедикт XVI призова за освобождаването на Биби.

Пакистанският министър-председател Имран Хан направи публично телевизионно изказване по въпроса за блокадите в различни градове и призивите за смърт на съдиите. В него той каза: „Кое правителство може да работи, когато хората казват да бъдат убити съдии и се бунтуват срещу армията? [...] Ако Върховният съд не издаде присъда, която съответства на желанията им, значи ли това, че те могат да блокират пътищата и да парализират страната?“

Министър-председателят Имран Хан каза също: „Те ви използват за своя собствена политическа изгода, за доброто на страната е да не падате в капана им, те не помагат с нищо на исляма. [...] Ние ще защитим собствеността и живота на хората, няма да позволим никакви саботажи и няма да позволим спиране на движението.“ Той подкрепи решението на Върховния съд и каза, че то „съответства на конституцията на Пакистан, а конституцията на Пакистан съответства на учението на исляма“.

След оповестяването на решението, Биби сподели пред агенция Франс прес: „Не мога да повярвам какво чувам, сега ще ме пуснат ли? Наистина ли ще ме освободят?“
