bg-3057
bg
2018-01-07
https://news.lex.bg/pregled-na-pechata/%D0%B0%D0%B4%D0%B2%D0%BE%D0%BA%D0%B0%D1%82%D1%8A%D1%82-%D0%BD%D0%B0-%D0%BE%D0%BD%D0%B5%D0%B2%D0%B8%D0%BD%D0%B5%D0%BD%D0%B0%D1%82%D0%B0-%D0%BF%D0%B0%D0%BA%D0%B8%D1%81%D1%82%D0%B0%D0%BD%D1%81%D0%BA/
Адвокатът на оневинената пакистанска християнка ще кандидатства за политическо убежище в Холандия

Адвокатът на осъдената на смърт и впоследствие оневинена пакистанска християнка Асия Биби ще кандидатства за политическо убежище в Холандия, съобщи холандският новинарски портал Ен Ю, цитиран от Ройтерс.

„Очаквам предложение от холандското правителство“, е заявил адвокатът Сайфул Мулук според интернет портала.

Мулук защитаваше Биби, християнка, прекарала осем години в затвора в очакване на изпълнението на смъртната си присъда, преди да бъде оправдана в сряда. Делото срещу нея стана причина за убийството на двама пакистански политици, предава БТА.

Вчера Мулук каза, че е избягал от Пакистан в събота поради опасения за безопасността на семейството си. Сега той е приютен от холандската неправителствена организация „Сдружение на преследваните християни“ и нямал никаква идея къде е Биби.

През 2010 г. Биби беше осъдена за обидно изказване по адрес на исляма при спор със свои съседи и оттогава чакаше екзекуцията си. Тя отрече да е богохулствала, в каквото беше обвинена.

Решението на съда от сряда да отмени присъдата й предизвика съпроводени от насилие протести на гневни тълпи из цял Пакистан (страна с преобладаващо мюсюлманско население), които искаха съдиите по делото да бъдат убити.

Няколко партии в холандския парламент призоваха да бъде предоставено временно убежище на Биби, ако тя напусне Пакистан.

Ислямистите дни наред блокираха големите градове в Пакистан с демонстрации срещу оправдаването на Биби. Те заявиха, че ще засилят протестите си, ако й бъде позволено да напусне Пакистан. Пакистанското правителство даде сигнал, че ще й забрани да пътува в чужбина.

Днес Канада призова Исламабад да гарантира сигурността на Биби, защото според Отава след оправдаването й нейният живот е в опасност.
