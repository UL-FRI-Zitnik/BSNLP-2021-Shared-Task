bg_3019
bg
2013-08-29
https://m.19min.bg/news/8/47697.html
Осъдиха на смърт християнка, защото е била жадна

Християнка разказа за това, как е била осъдена на смърт в Пакистан, защото е пила вода от кладенец с чаша, използвана от жените-мюсюлманки. Майката на пет деца, 46-годишната Азия Биби е прекарала последните четири години в затворническа килия, след като била осъдена на обесване заради противоречивото богохулство.
Тя отрича да е виновна в оскверняването на светото име на пророка Мохамед в разговор с колеги-мюсюлмани, но въпреки това, жената е осъдена в резултат на съдебен процес. Населението на Пакистан се състои на 97% от мюсюлмани и враждебността спрямо християните е широко разпространена, затова правителството отказва да я освободи заради гневните протести на екстремисти.

Двама представители на правителството, които са се застъпили за нея, са убити. Единият от тях е министърът по въпросите на малцинствата Шахбаз Бхати. Сега, както съобщава в. „Ню Йорк таймс“, Биби – работничка във ферма в Пунджаб, издава своята книга, наречена „Богохулство“.

В нея тя разказва, че си няма и на идея колко й остава да живее. Говорейки как е попаднала в затвора, тя пише: „Пих вода от кладенец за жени-мюсюлманки, използвайки „тяхна“ чаша в жегата под следобедното слънце. Аз, Азия Биби съм осъдена на смърт, защото бях жадна. Аз съм затворничка, защото използвах чашата на жените мюсюлманки. Глупавите ми колеги-събирачи на плодове смятат, че водата, поднесена от християнка, е мръсна“.

В книгата Биби описва как се е оказала в отчаяната ситуация на 14 юни 2009 г., след като отишла да бере плодове под палещото слънце. Обляна в пот, с наближаването на обеда, тя отишла до кладенец, за да пийне вода. Когато извадила кофата от кладенеца, тя използвала стара метална чаша, която била оставена до него. Само секунди по-късно тя чула стенания и звуци зад гърба си.

Един от берачите на плодове, който също й бил съсед, изведнъж изкрещял, че тя не може да пие вода, защото Аллах е забранил. После тя била набита и отведена при местния имам, който й казал, че тя може да изкупи греха си, но само ако приеме исляма. В противен случай наказанието е смърт.

Тя отказала да смени вярата си и се опитала, паднала на колене, да убеди разгневената тълпа, че не обидила тяхната религия. Те не й повярвали, обвинили я в лъжа и я били, докато не пристигнали полицай, за да я отведат участъка. В същия ден тя била хвърлена в килия, в която е заключена и до днес.

След ареста й през 2009 г. Биби първо е отведена в затвор със строг режим в окръг Сеикупура, разположен на 22 мили от Лахор. Впоследствие тя е преместена в друг, още по-отдалечен затвор.

В миналото тя разказа, че се страхува някой да не я отрови. „Дават ми сурови продукти, за да си готвя сама, защото администрацията се страхува, че може да ме отровят. В миналото християни, обвинени в богохулство, са били отравяни и убивани в затвора“, казва тя.

Половината от приходите от продажбата на книгата ще бъдат изразходвани за подкрепа на Биби и нейното семейство в борбата им за справедливост.
