bg-3
bg
2018-11-08
https://www.mediapool.bg/holandiya-obyavi-che-dava-vremenno-ubezhishte-na-advokata-na-pakistankata-asiya-bibi-news286048.html
Холандия обяви, че дава временно убежище на адвоката на пакистанката Асия Биби

Холандското правителство обяви, че е предложило временно убежище на адвоката, който помогна за освобождаването на християнката, осъдена на смърт в Пакистан за богохулство, предаде Ройтерс. На Сайфул Мулок, адвокатът на Асия Биби, бе предоставена възможност да пребивава в Холандия няколко месеца, каза говорител на министерството на външните работи. Мулок пристигна в Холандия в събота, след като бе принуден да напусне Пакистан поради опасения за живота си, припомни агенцията. Биби бе освободена от затвора седмица след като Върховният съд на Пакистан отмени смъртната ѝ присъда за оскверняване на исляма. Тя е на сигурно място на територията на страната, каза днес пакистански представител, който отрече медийни твърдения, че жената е заминала за чужбина. Оправданата от пакистанския върховен съд пакистанска християнка Асия Биби осем години след като беше осъдена на смърт за богохулство, е била прехвърлена снощи на неизвестно място в столицата Исламабад от съображения за сигурност. Това заявиха двама високопоставени правителствени представители, цитирани от Асошиейтед прес. При строги мерки за сигурност Биби напуснала затвора в провинция Пенджаб, където беше държана все още, и била транспортирана по въздух до столицата, казаха пожелалите анонимност източници. Пътищата към летището, откъдето отпътувала, били охранявани от войници, добавиха те.

Миналия месец пакистанските власти заявиха, че са арестували двама затворници, за които се предполагало, че заговорничели да я удушат, а оттогава в затвора в Пенджаб бяха разположени допълнително военни и полицаи. Двамата правителствени представители заявиха, че на новото място в Исламабад тя ще е в по-голяма безопасност. Преди седмица върховният съд излезе с историческо решение, в което оневини Биби и нареди тя да бъде освободена. Това предизвика протести в цял Пакистан. В петък освобождаването на Биби беше отложено след преговори между властите и радикални ислямисти, които настояват тя да бъде публично обесена. Властите впоследствие заявиха, че Биби не може да напуска Пакистан, защото е внесена подписка за преразглеждане на съдебното решение, събрана от адвокат радикален ислямист. Пакистанските съдилища обикновено се произнасят по подобни дела с години. Биби беше арестувана през 2009 г. по обвинения в обида към пророка Мохамед и през 2010 г. беше осъдена на смърт. Семейството ѝ винаги е твърдяло, че тя е невинна и че никога не е обиждала пророка Мохамед. В Пакистан престъплението богохулство се наказва със смърт.
