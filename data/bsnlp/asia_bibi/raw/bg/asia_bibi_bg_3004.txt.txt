bg_3004
bg
2018-12-31
http://www.cross.bg/aziya-bibi-sustoyanie-1272870.html
Осъдената на смърт пакистанска християнка Азия Биби е в критично състояние

Исламабад, Пакистан /КРОСС/ Физическото и психическото здраве на пакистанската християнка Азия Биби, която беше осъдена на смърт по закона за “богохулството”, е сериозно застрашено, съобщава Fides, цитиран от "Евангелски вестник". Тъй като нейното психическо състояние се влошава непрекъснато, Азия спешно трябва да бъде подложена на пълни медицински изследвания, категоричен е Арон Баркат Масих, основател на “Фонда Масих”, който осигурява правна защита на преследваните християни в Пакистан. 

На 19 декември Азия Биби беше посетена от международна делегация на “Фонда Масих” в затвора Шейкура, където се намира в момента. След посещението си от фонда излязоха с изявление, в което обясняват, че “поради продължителната си изолация, 46-годишната Азия Биби изглежда много бледа и крехка”. “По време на срещата погледът й се рееше в пространството и сякаш тя самата не знаеше какво се случва”, се казва в доклада. В документа се посочва още, че християнката е отговорила на поздрава на членовете на делегацията с голяма сдържаност. 

“През първите 10 минути Азия не показваше почти никаква реакция. Тя не можеше да разбере дали сме й врагове или приятели. Оплака се, че никой не се интересува от нея, беше уплашена и изглеждаше много нервна”, разказват посетителите на пакистанската затворничка. 

Физическото състояние на Азия Биби се е влошило поради липсата на хигиена – тя не е взимала душ вече 2 месеца. От делегацията обещаха да осигурят на Азия добра защита в съда. Тя обаче не реагирала на думите им, но непрекъснато повтаряла: “Искам да се върна при семейството си”. Когато я попитали как прекарва времето си, Азия Биби отвърнала: “Аз вече нямам усет за време. 
Не знам дали е късно или рано, нито кое време от годината е в момента”. 

Жената също така помолила християните по света да се молят за нея. Според представители на правозащитната организация, ако продължават да държат Азия в строг тъмничен затвор, тя рискува да получи сериозни разстройства, които могат да увредят психиката й завинаги. Научавайки за сериозното състояние на Азия Биби, пакистанското Министерство на националната хармония обеща да й осигури медицинска помощ.
