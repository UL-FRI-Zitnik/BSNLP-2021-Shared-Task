bg-3048
bg
2018-10-31
https://www.lentata.com/page_13192.html?_locale=bg
Протести и размирици в Пакистан след като съдът оправда християнка, обвинена в богохулство

Актуално

Решението на съда предизвика гневни протести и смъртни заплахи от ултра-ислямистка партия и радост от страна на правозащитни организации.
В сряда върховният съд на Пакистан оправда християнка, която беше осъдена на смърт заради обвинения в богохулство против исляма.

Решението на съда предизвика гневни протести и смъртни заплахи от ултра-ислямистка партия и радост от страна на правозащитни организации.

Късно вечерта новият министър-председател на страната – Имран Кан, отправи предупреждение към религиозните фундаменталисти, че полицията ще реагира на всяка продължителна блокада на улиците.

Асия Биби, която емайка на 4 деца, очакваше смъртното си наказание от 2010 година.

Тогава тя стана първата жена, осъдена на смърт чрез обесване от строгите пакистански закони за богохулството, които критиците определят като твърде сурови и с които често се злоупотребява.

Тя беше обвинена, че е отправила предполагаеми обидни думи към исляма след като нейни съседи били против тя да пие от техните чаши, понеже не е мюсюлманка.

Биби отричаше, че е извършила богохулство.

Случаят разгневи християните по света (папа Франциск например, каза, че лично се е помолил за Биби) и раздели Пакистан, при това двама политици, които искаха да помогнат на Биби, бяха убити.

След като отхвърли обвиненията срещу нея, съдът заключи, че доказателствата против нея не са достатъчни.

Биби не се появи в съда, а местоположението й се пазеше в тайна поради страхове от атаки срещу нея и семейството й.

Поддръжниците на ислямистката политическа партия Tehreek-e-Labaik веднага осъдиха решението на съда и блокираха пътищата в някои от големите градове, като в източния град Лахор, те хвърляха камъни по полицаите.

Части от Исламабад и други градове също бяха блокирани.

Един от водещите лидери на партията поиска смъртта на Биби и на съдиите.
