pl-924
pl
2018-04-03
http://forsal.pl/biznes/energetyka/artykuly/1115104,putin-wyrazil-nadzieje-na-pomyslne-zakonczenie-rozmow-ws-nord-stream-2.html
Putin wyraził nadzieję na pomyślne zakończenie rozmów ws. Nord Stream 2

Przebywający z wizytą w Ankarze prezydent Rosji Władimir Putin wyraził we wtorek nadzieję, że trwające od dawna rozmowy Rosji z Unią Europejską w sprawie realizacji projektu gazociągu Nord Stream 2 zakończą się pomyślnie.

"Wiele lat prowadzimy już rozmowy z naszymi europejskimi partnerami o utworzeniu drugiej nitki Północnego Potoku (Nord Stream) - Północny Potok 2 ( Nord Stream 2 ). Mam nadzieję, że to też zakończy się pozytywnym rezultatem" - oświadczył Putin na konferencji prasowej, kończącej jego wtorkowe rozmowy z tureckim prezydentem Recepem Tayyipem Erdoganem. Putin wspomniał przy tej okazji o realizowanym wraz z Turcją projekcie gazociągu Turecki Potok i uznał to za przykład dobrej współpracy. "W czasie, gdy prowadzimy rozmowy na ten temat (Nord Stream 2), z Turcją już wkrótce zakończymy analogiczny projekt o podobnej skali" - podkreślił Putin. Gazprom rozpoczął budowę morskiego odcinka gazociągu Turecki Potok 7 maja 2017 roku u rosyjskiego wybrzeża Morza Czarnego. Projekt ten zakłada budowę gazociągu po dnie Morza Czarnego do europejskiej części Turcji. Przepustowość każdej z dwóch nitek wynosi 17,75 mld metrów sześciennych gazu rocznie. Gazprom zapowiadał ukończenie budowy w 2019 roku. Nord Stream 2 to projekt dwunitkowej magistrali gazowej z Rosji do Niemiec przez Morze Bałtyckie o mocy przesyłowej 55 mld m sześciennych surowca rocznie. Gazociąg ma być gotowy do końca 2019 r.; w tym samym roku Rosja zamierza zaprzestać przesyłania gazu rurociągami biegnącymi przez terytorium Ukrainy. , kraje bałtyckie i sprzeciwiają się projektowi.
