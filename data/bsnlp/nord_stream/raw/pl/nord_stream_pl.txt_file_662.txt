pl-662
pl
2018-02-16
http://gazownictwo.wnp.pl/michal-dworczyk-bez-dialogu-rzad-niemiecki-nie-zmieni-zdania-ws-nord-stream-2,317659_1_0_0.html
Michał Dworczyk: bez dialogu rząd niemiecki nie zmieni zdania ws. Nord Stream 2

Polska, kraje bałtyckie i Ukraina sprzeciwiają się temu projektowi. Rząd Niemiec wspiera Nord Stream 2, utrzymując, że projekt ten ma charakter biznesowy a nie polityczny. W finansowaniu przedsięwzięcia uczestniczą niemieckie koncerny Uniper i Wintershall oraz francuski Engie, austriacki OMV i brytyjsko-holenderski Royal Dutch Shell. Dworczyk zapewnił, że Polska będzie nadal przekonywać naszych partnerów w Berlinie do tego, że projekt budowy Nord Stream 2 nie powinien być zrealizowany.

Dworczyk został zapytany w TVP Info o rozbieżność w podejściu Polski i Niemiec do budowy gazociągu Nord Stream 2. Polska, kraje bałtyckie i Ukraina sprzeciwiają się temu projektowi. Rząd Niemiec wspiera Nord Stream 2, utrzymując, że projekt ten ma charakter biznesowy a nie polityczny. W finansowaniu przedsięwzięcia uczestniczą niemieckie koncerny Uniper i Wintershall oraz francuski Engie, austriacki OMV i brytyjsko-holenderski Royal Dutch Shell.

- To rzeczywiście jest rozbieżność, którą wskazujemy jako problem od dawna. To nie jest wyłącznie opinia polskich polityków i ekspertów, że gazociąg Nord Stream 2 może być niebezpieczny nie tylko z punktu widzenia dywersyfikacji, ale szerzej, z punktu widzenia bezpieczeństwa całego regionu - powiedział Dworczyk. Przypomniał, że na problem ten zwracał uwagę sekretarz stanu USA Rex Tillerson podczas ostatniej wizyty w Polsce, a także "inne kraje europejskie". Jego zdaniem w tej kwestii Niemcy mają "małą wrażliwość jeżeli chodzi o solidarność europejską oraz otwartość na argumenty drugiej strony". Dworczyk zapewnił, że Polska będzie nadal przekonywać "naszych partnerów w Berlinie" do tego, że projekt budowy Nord Stream 2 nie powinien być zrealizowany. - Bez dialogu, bez rozmowy nie ma szans na to, żeby poszczególne rządy, w tym wypadku rząd niemiecki, zmienił swoje zdanie, swoją opinię w jakiejkolwiek sprawie - również w sprawie Nord Stream 2 - ocenił.
