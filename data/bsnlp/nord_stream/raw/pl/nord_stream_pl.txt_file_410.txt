pl-410
pl
2018-01-31
http://gazownictwo.wnp.pl/rosyjskie-msz-o-nadzwyczaj-negatywnym-stosunku-polski-do-nord-stream-2,316506_1_0_0.html
Rosyjskie MSZ o "nadzwyczaj negatywnym" stosunku Polski do Nord Stream 2

Zacharowa zarzuciła Polsce nadzwyczaj negatywny stosunek do projektu i oświadczyła, że "argumentacja strony polskiej nie wytrzymuje żadnej krytyki". Oceniła, że Polska stara się proponować jako alternatywę dla Nord Stream 2 import z USA gazu skroplonego. Dodała, że "wiele krajów europejskich wyrażało zaniepokojenie w związku z próbami USA stosowania chwytów nieuczciwej konkurencji". Zarzuciła Polsce, że "stara się przyłączyć" do takich prób. - Realizacja planów Nord Stream 2 nie ma na celu pozbawienia kogokolwiek możliwości prowadzenia tranzytu na konkurencyjnych warunkach. To dotyczy zarówno Polski, jak i Ukrainy - zapewniła Zacharowa. Według niej, strona rosyjska niejednokrotnie mówiła o możliwości utrzymania w pewnym zakresie tranzytu gazu do Europy poprzez istniejące trasy po wprowadzeniu Nord Stream 2 do eksploatacji, przy uzgodnieniu stabilnych i korzystnych warunków ekonomicznych. Premier Morawiecki w wywiadzie dla "Dziennika Gazety Prawnej" powiedział, relacjonując spotkanie z sekretarzem stanu USA Rexem Tillersonem, że Polska chce, by budowa gazociągu Nord Stream 2 została objęta reżimem sankcyjnym amerykańskiej ustawy z sierpnia 2017 roku, mówiącej m.in. o sankcjach wobec Rosji. Czytaj: Nowa nitka gazociągu ma aspekt polityczny Starania Polski w sprawie Nord Streamu 2 zauważyły również rosyjskie media. - Polska nie zaprzestaje prób utrudnienia budowy gazociągu Nord Stream 2 - pisze rosyjski dziennik "Wiedomosti". Jeden z cytowanych ekspertów ocenia, że Polska "walcząc z projektami infrastrukturalnymi Gazpromu", realizuje własne interesy. Czytaj: Rosjanie zwrócili uwagę na starania Polski ws. Nord Stream 2 W środę spółka Nord Stream 2 poinformowała na swojej stronie internetowej, że w środę otrzymała zgodę na budowę i eksploatację morskiego odcinka gazociągu Nord Stream 2 w wodach terytorialnych Niemiec i na terenie gminy Lubmin w pobliżu Greifswaldu.
