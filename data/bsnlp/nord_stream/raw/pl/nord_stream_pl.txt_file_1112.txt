pl-1112
pl
2018-03-23
http://www.cire.pl/item,160568,1,0,0,0,0,0,duda-nord-stream-2-to-wzmacnianie-rosyjskiej-dominacji-w-europie.html?utm_source=rss&utm_campaign=rss&utm_medium=link
Duda: Nord Stream 2 to wzmacnianie rosyjskiej dominacji w Europie

Budowa Nord Stream 2 to wzmacnianie dominacji Rosji na rynku gazowym w UE; projekt ten nie ma ekonomicznego uzasadnienia - powiedział w piątek prezydent Andrzej Duda. Ocenił, że UE potrzebuje dywersyfikacji dostaw energii, a nie "dominacji jednego źródła".

"Nie ma ekonomicznego uzasadnienia, nie ma także uzasadnienia w europejskim interesie, aby gazociąg Nord Stream 2 powstał, dlatego że Unii Europejskiej jest potrzebna dywersyfikacja dostaw gazu, by zapewnić bezpieczeństwo energetyczne, a nie dominacja jednego źródła" - powiedział Andrzej Duda po spotkaniu z prezydentem Węgier Janosem Aderem w węgierskim Veszprem. Przypomniał, że w Europie istnieje już infrastruktura niezbędna do transportu rosyjskiego gazu. Wymienił w tym kontekście gazociąg jamalski oraz "Przyjaźń". "Tak naprawdę możliwości dostawy gazu z Rosji do Europy Środkowej i Zachodniej są w tej chwili absolutnie pełne. Stąd Nord Stream 2 to jest tylko wzmacnianie rosyjskiej dominacji, przede wszystkim na rynku gazowym Unii Europejskiej" - oświadczył prezydent. Duda zapewnił, że stanowisko Polski w tej sprawie "się nie zmienia i jest systematycznie komunikowane przedstawicielom niemieckiego rządu". Dodał, że podzielają je też inne kraje, m.in. Słowacja i Ukraina.

Ader powiedział, że stanowisko Węgier wobec Nord Stream 2 się nie zmieniło i rozwiązanie w tej sprawie powinno spełniać trzy warunki. "Węgry chciałyby takiej decyzji i taką decyzję poprą, która (po pierwsze) będzie zgodna z europejskimi zasadami. Po drugie, to rozwiązanie powinno odpowiadać wymogowi bezpieczeństwa energetycznego. I wreszcie, (...) nie stosujmy podwójnych standardów (...) trzeba znaleźć takie rozwiązanie, które służy interesom państw członkowskich w sferze bezpieczeństwa energetycznego" - mówił węgierski prezydent. Nord Stream 2 to projekt liczącej 1200 km dwunitkowej magistrali gazowej z Rosji do Niemiec przez Morze Bałtyckie. Gazociąg ma być gotowy do końca 2019 roku, gdyż po tym roku Rosja zamierza przestać przesyłać gaz rurociągami biegnącymi przez terytorium Ukrainy.
