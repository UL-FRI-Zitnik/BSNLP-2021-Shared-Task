pl-949
pl
2018-08-20
https://www.polskieradio.pl/42/259/Artykul/2179817,Nord-Stream-2-bedzie-dokonczony-Kreml-nie-ma-watpliwosci
Nord Stream 2 będzie dokończony?

"Podczas tego spotkania omówiono tak duże wspólne projekty jak Nord Stream 2" - powiedział rzecznik Kremla Dmitrij Pieskow. Dodał, że Merkel i Putin negatywnie ocenili próby upolitycznienia tego projektu i zgodnie podkreślili, że powinien on zostać dokończony. Poinformował, że Merkel i Putin omówili także sprawę możliwych amerykańskich sankcji przeciw firmom zaangażowanym w projekt Nord Stream 2. Tranzyt gazu przez Ukrainę utrzymany? "Ten projekt jest absolutnie komercyjny i konkurencyjny. Dlatego też konieczne jest podjęcie środków, aby chronić go przed możliwymi bezprawnymi atakami ze strony krajów trzecich" - powiedział rzecznik Kremla. Jak poinformował Pieskow, Putin i Merkel rozmawiali także o "perspektywie kontynuacji tranzytu gazu przez terytorium Ukrainy". Wypowiadając się jeszcze przed spotkaniem z szefową niemieckiego rządu, rosyjski przywódca nie wykluczył utrzymania tranzytu rosyjskiego gazu przez Ukrainę także po uruchomieniu Nord Stream 2. "Główną kwestią jest to, by ten tranzyt przez Ukrainę, który ma tradycję, odpowiadał wymaganiom ekonomicznym" - zaznaczył. Dążąc do złagodzenia międzynarodowej krytyki Nord Stream 2, Niemcy domagają się, by Ukraina mogła nadal zarabiać na przesyłaniu gazu przez jej terytorium. Współpraca ma się dobrze Putin i Merkel wyrazili zadowolenie ze współpracy gospodarczej Rosji i Niemiec. "Z satysfakcją odnotowano rosnącą dynamikę dwustronnej wymiany handlowej" - stwierdził Pieskow. Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Ust-Ługi w Rosji do Greifswaldu w Niemczech. Projektowi temu sprzeciwiają się Polska, kraje bałtyckie i Ukraina. Przeciwne budowie gazociągu Nord Stream 2 są również Stany Zjednoczone. PAP, ak, NRG.
