pl-1046
pl
2018-02-20
http://www.tvp.info/36093729/tchorzewski-nord-stream-2-daje-rosji-mozliwosc-dalszego-podboju-ukrainy
Tchórzewski: Nord Stream 2 daje Rosji możliwość dalszego podboju Ukrainy

Siedmiu niemieckich posłów i eurodeputowanych w opublikowanym na łamach „Frankfurter Allgemeine Zeitung” liście otwartym wezwało rząd Niemiec do rezygnacji z planowanego gazociągu Nord Stream 2. Powołali się przy tym na europejską solidarność. „Europa nie poradzi sobie bez solidarności – z tym zdaniem zasadniczo zgodzi się każdy realista, a jednak wzywanie do europejskiej solidarności nie ma dobrej reputacji” – oceniają autorzy listu, tj. grupa deputowanych do Bundestagu i Parlamentu Europejskiego z bloku chadeckiego CDU/CSU, liberalnej FDP i Zielonych.

Rurociągiem w Ukrainę Minister energii Krzysztof Tchórzewski przekonuje, że coraz więcej zachodnich polityków widzi zagrożenie, jakie może nieść ze sobą ukończenie gazociągu Nord Stream 2. – Nord Stream 2 to zagrożenie nie tylko gospodarcze, ale i polityczne. Daje możliwość odłączenia gazociągu ukraińskiego lub jamalskiego biegnącego przez Polskę. A odłączenie gazociągu ukraińskiego daje Rosji możliwość dalszego podboju Ukrainy – przekonywał. Zdaniem Tchórzewskiego Unia Europejska ma narzędzia prawne, które pozwoliłyby na zaniechanie budowy Nord Stream 2, ale nie ma realnej siły, by do tego doprowadzić. Tym bardziej że rząd Niemiec nie przeszkadza w realizacji tego przedsięwzięcia. Minister powiedział, że pod koniec przyszłego roku ruszy budowa gazociągu Baltic Pipe, który przez Danię i Bałtyk ma dostarczać norweski gaz do Polski.
