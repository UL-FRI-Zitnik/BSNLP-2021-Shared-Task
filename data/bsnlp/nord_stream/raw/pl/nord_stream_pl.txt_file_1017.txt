pl-1017
pl
2018-07-13
https://biznesalert.pl/sankcje-usa-nord-stream-2-opcja-ostateczna/
Sankcje USA wobec partnerów Nord Stream 2 to „opcja ostateczna”

USA nadal rozważają wprowadzenie sankcji wobec projektu Nord Stream 2 jako „opcję ostateczną” – przyznał sekretarz ds. energii USA Rick Perry na spotkaniu Rady Energetycznej USA-Unia Europejska, które odbyło się 12 lipca w Brukseli. Spotkanie odbyło się kilka dni przed rozmowami trójstronnymi Komisja Europejska-Ukraina-Rosja o warunkach utrzymania przesyłu gazu rosyjskiego przez terytorium ukraińskie. Gwarancje dwustronne miałyby ochronić Ukrainę przed ograniczeniem tranzytu, które uderzyłoby w jej stabilność budżetową. USA, a także kraje jak Polska, są sceptyczne wobec wiarygodności ewentualnych gwarancji Moskwy. Senat USA przedstawił prezydentowi możliwość wprowadzenia sankcji wobec podmiotów zaangażowanych w projekty gazociągów z określonym udziałem kapitału rosyjskiego. Donald Trump nadal nie skorzystał z tego narzędzia, choć w rozmowie z sekretarzem generalnym NATO na szczycie w Brukseli zaapelował do Niemców o porzucenie spornego projektu Nord Stream 2. – USA nie popierają Nord Stream 2 ani Turkish Stream, które tylko zwiększą zależność od jednego dostawcy – potwierdził Perry. Jego zdaniem „mało kto” popiera realizację tego przedsięwzięcia. Wcześniej przedstawiciele dyplomacji niemieckiej przekonywali, że Amerykanie obiecali im, że nie wprowadzą obostrzeń wobec Nord Stream 2. Kommiersant/Wojciech Jakóbik
