pl-492
pl
2018-07-12
http://www.gazetaprawna.pl/artykuly/1173119,premier-bez-wsparcia-innych-panstw-nord-stream-2-bedzie-nam-ciezko-zablokowac.html
Premier: bez wsparcia innych państw Nord Stream 2 będzie nam ciężko zablokować

Bez wsparcia innych państw projekt budowy Nord Stream 2 będzie nam ciężko zablokować - powiedział w czwartek premier Mateusz Morawiecki. Jak dodał, Nord Stream 2 destabilizuje Europę również od strony bezpieczeństwa.

Podczas spotkania z mieszkańcami Łodzi jeden z uczestników zapytał premiera, jaki jego zdaniem jest dalszy los projektu budowy gazociągu Nord Stream 2. Morawiecki odpowiedział, że chciałby, żeby Polska miała perspektywy zablokowania tej

. "Ta inwestycja nie jest dobra, ona destabilizuje Europę od strony nie tylko dalszej monopolizacji dostaw gazu przez Gazprom, ale również od strony bezpieczeństwa" - mówił. "Pomijanie Polski, Białorusi również, ale głównie Polski i Ukrainy w tranzycie gazu powoduje, że łatwo będzie prowadzić agresywną politykę wobec Ukrainy, a wojska rosyjskie na granicy ukraińsko-polskiej, to nie jest coś, czego byśmy sobie życzyli, na pewno to nie jest coś, czego by sobie życzyła Ukraina" - mówił. "My patrzymy przez pryzmat bezpieczeństwa Polski uwzględniając geopolitykę wokół nas i dlatego to jest bardzo niedobry projekt, i robimy wszystko, żeby go spowolnić" - podkreślił premier . Dodał, że "bez wsparcia innych państw będzie nam ciężko zablokować (Nord Stream 2)". Zaznaczył, że słowa krytyki ws. gazociągu wypowiedziane w trakcie szczytu NATO w Brukseli "napawają nas nadzieją". "(Nord Stream 2) może spowodować, że ten alians rosyjsko-niemiecki ponad naszymi głowami, ponad głowami Europy Środkowej, będzie bardzo wzmocniony, będzie rzeczywiście groźny pod wieloma względami. Robimy wszystko, co w naszej mocy, żeby on nie powstał. Tłumaczymy to naszym partnerom, ale oczywiście zobaczymy, jakie będą ostateczne decyzje. W dużym stopniu będą one zależały od ostatecznego stanowiska amerykańskiego" - powiedział Morawiecki.(PAP) autor: Grzegorz Bruszewski, Jacek Walczak
