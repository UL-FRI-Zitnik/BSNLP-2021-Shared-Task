pl-909
pl
2018-05-22
https://biznesalert.pl/msz-usa-nord-stream-2/
MSZ rozmawia w USA o Nord Stream 2

Minister spraw zagranicznych Jacek Czaputowicz spotkał się w poniedziałek w Waszyngtonie z sekretarzem stanu Mikiem Pompeo. Wśród poruszonych kwestii znalazł się projekt gazociągu Nord Stream 2 – powiedział szef polskiego MSZ po spotkaniu w departamencie stanu. Polski minister składa wizytę w USA w związku z debatą otwartą w Radzie Bezpieczeństwa ONZ na temat znaczenia prawa humanitarnego i ochrony cywilów w konfliktach, której będzie przewodniczył we wtorek. W poniedziałek szef polskiego MSZ odbył cały szereg spotkań dwustronnych w Waszyngtonie. Uczestniczył m.in. w konferencji zorganizowanej przez Heritage Foundation, gdzie sekretarz stanu USA Mike Pompeo wygłosił przemówienie, w którym nakreślił „dyplomatyczną mapę drogową” i zaapelował do sojuszników w Europie i poza nią o wspólne wywieranie presji na Iran, by skłonić ten kraj do renegocjacji porozumienia atomowego. Podczas rozmów z szefem polskiego MSZ w Departamencie Stanu Pompeo skoncentrował się m.in. na rozwoju sytuacji wokół tego porozumienia, sytuacji na Ukrainie, współpracy transatlantyckiej i innych bieżących problemach rozwoju współpracy polsko-amerykańskiej, 15 maja spółka Nord Stream 2 rozpoczęła w Niemczech budowę drugiego gazociągu z Rosji po dnie Bałtyku równoległego do istniejącego już gazociągu Nord Stream. Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Wyborga w Rosji do Greifswaldu w Niemczech. Gazociąg ma być gotowy do końca 2019 r. Polska, kraje bałtyckie i Ukraina sprzeciwiają się temu projektowi. Partnerami rosyjskiego Gazpromu w tym projekcie są zachodnie firmy energetyczne: austriacka OMV, niemieckie BASF-Wintershall i Uniper, francuska Engie i brytyjsko-holenderska Royal Dutch Shell. W ubiegły czwartek przedstawicielka Departamentu Stanu Sandra Oudkirk oświadczyła w Berlinie, że udział w budowie gazociągu Nord Stream 2 grozi nałożeniem amerykańskich sankcji na firmy związane z tym projektem. Podkreśliła, że Stany Zjednoczone sprzeciwiają się budowie Nord Stream 2, gdyż inwestycja ta może zwiększyć „szkodliwe wpływy” Rosji w Europie. Szef polskiego MSZ zapowiedział wówczas, że będzie na ten temat rozmawiać z szefem amerykańskiej dyplomacji. Polska Agencja Prasowa
