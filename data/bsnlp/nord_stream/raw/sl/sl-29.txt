sl-29
sl
2019-09-14
https://www.vecer.com/energetika-zda-hocejo-cim-bolj-izriniti-rusijo-10065195
Energetika: ZDA hočejo čim bolj izriniti Rusijo

Konec leta se izteče dogovor o tranzitu ruskega plina prek Ukrajine, pogajanja o novem so predvidena naslednji teden - Opec in IEA znižujeta napovedi o rasti povpraševanja po nafti.

Medtem ko EU sama pridobi čedalje manj zemeljskega plina, povpraševanje po tem energentu od leta 2014 raste. Glavna dobaviteljica je še vedno Rusija, čeprav je EU že pred leti sprejela strategijo in druge ukrepe za zmanjšanje energetske odvisnosti od te države. Večino plina iz Rusije EU dobi prek Ukrajine.

Podpredsednik Evropske komisije Maroš Šefčovič je pred dnevi za prihodnji teden napovedal nov krog pogajanj med EU, Rusijo in Ukrajino za sklenitev dogovora o tranzitu plina. Dogovor je treba skleniti do konca leta, ko se izteče veljavni iz leta 2009. Napredek pri pogajanjih bo po komisarjevih besedah "močan pozitiven signal za trg in porabnike" pred začetkom zime. Če nov dogovor ne bo pravočasno sklenjen, EU grozi nova plinska kriza.

Tranzit prek Ukrajine je za EU še vedno pomemben, a manj kot pred letom 2011, ko se je EU zaradi spora med Rusijo in Ukrajino v času dveh plinskih kriz soočala s pomanjkanjem plina. Od leta 2011 Rusija namreč plin v EU dobavlja tudi neposredno pod Baltskim morjem prek plinovoda Severni tok 1. Zdaj je v gradnji še plinovod Severni tok 2, za katerega nemška vlada računa, da bo v skladu z načrti dokončan še letos. Odprtje je predvideno 31. decembra.

ZDA uporabljajo vsa sredstva

Plinovod Severni tok 2 gre hudo v nos ZDA, ki hočejo v EU prodati čim več svojega zemeljskega plina, ki pa je precej dražji od ruskega. ZDA v želji, da bi povečale svoj tržni delež v EU, uporabljajo vsa sredstva. Po informacijah nemških medijev ameriški diplomati podjetjem, ki sodelujejo pri gradnji plinovoda Severni tok 2, grozijo s sankcijami.

Po podatkih Evropske komisije se je prodaja ameriškega plina v EU od julija lani, ko je bil sklenjen energetski dogovor med EU in ZDA, povečala za 272 odstotkov. Med glavnimi novimi kupci v EU je Španija. Nasploh je EU zdaj največji kupec ameriškega zemeljskega plina. Po podatkih organizacije Gas Infrastructure Europe so skladišča plina v Evropi 90-odstotno polna, kar je več od običajnih zalog v tem času. Eden od razlogov za to so najnižje cene tega energenta v zadnjih desetih letih. Padec cen je posledica boja med ZDA in Rusijo za tržne deleže pri prodaji tega energenta na globalnem trgu.

Rusija je s 40 odstotki še vedno največja dobaviteljica plina EU, na drugem mestu je s 30 odstotki Norveška, na tretjem mestu je Alžirija. Slovenija zemeljski plin uvaža iz Rusije in Alžirije. Iz Rusije ga uvozi 72 odstotkov. Družba Geoplin je lani z ruskim Gazpromom podpisala pogodbo o dobavi zemeljskega plina za obdobje 2018–2022. Da bi se izognil Ukrajini, je Gazprom pred leti načrtoval tudi gradnjo plinovoda Južni tok, katerega krak naj bi šel čez Slovenijo. Leta 2014 so Rusi načrte za gradnjo tega plinovoda opustili.

Izvedenci pravijo, da EU ne bo mogla pokriti celotne rasti porabe plina z večjim uvozom iz ZDA. Rusija bo zato tudi v prihodnje ostala največja dobaviteljica. Največja porabnica zemeljskega plina v EU je Nemčija. V tej državi se bo poraba tega energenta v prihodnje zaradi ukinjanja rabe premoga za pridobivanje električne energije tudi najbolj povečala.

Na drugi strani je naftni kartel Opec pred dnevi zaradi ohlajanja gospodarske rasti in trgovinskega spora med ZDA in Kitajsko ocenil, da bo letos in prihodnje leto rast porabe nafte na globalni ravni nižja, kot so predvidevali do zdaj. Zmanjšanje povpraševanja po nafti je napovedala tudi Mednarodna agencija za energijo (IEA). Če se bodo njene napovedi uresničile, bo to leto prvo po letu 2011, ko rast porabe ne bo presegla milijon sodčkov na dan.

Če nov dogovor o tranzitu ruskega plina ne bo pravočasno sklenjen, EU grozi nova plinska kriza.

Padec cen plina je posledica boja med ZDA in Rusijo za tržne deleže.

Slovenija zemeljski plin uvaža iz Rusije in Alžirije.

Cena za sodček nafte se v zadnjih tednih giblje med 55 in 60 dolarji.

Tako kot s plinom ZDA svetovni trg preplavljajo tudi s svojo nafto. Ponudba tega energenta na trgu zato raste. Z 12,5 milijona sodčkov na dan je proizvodnja nafte v ZDA letos dosegla nov rekord. Kartel Opec pa svojo proizvodnjo znižuje z namenom čim bolj uravnotežiti ponudbo in povpraševanje in s tem preprečiti prevelike skoke cen. Cena za sodček nafte se v zadnjih tednih giblje med 55 in 60 dolarji. Takšna naj bi po oceni analitikov ostala tudi v prihodnjih mesecih.
