sl-6
sl
2018-07-16
https://www.vecer.com/predsednika-z-zamudo-6522498
Predsednika z zamudo

Prvi stisk rok

Vrh Trump-Putin v Helsinkih se je začel kasneje kot predvideno, odprtih tem pa je ogromno.

Točno opoldne po našem času bi se moralo v Helsinkih pričeti težko pričakovano srečanje predsednikov dveh še vedno najvplivnejših svetovnih držav, Združenih držav Amerike in Rusije. Toda voditelja, tako Donald Trump kot Vladimir Putin , sta se odločila za manjšo zamudo. Putinovo letalo je v Helsinkih pristalo šele nekaj minut po 13. uri po finskem času, pa tudi Trump se je odločil, da ne bo prehitro odšel iz hotela Hilton Helsinki Kalastajatorppa, kjer je nastanjen od nedelje zvečer. Skupaj s prevajalcema sta tako sedla za mizo nekaj po 13. uri po našem času.

Samozavestni Putin

Ruski predsednik pred prvim uradnim srečanjem (doslej sta se Trump in Putin sicer srečala dvakrat ob robu drugih dogodkov, najmanj osemkrat pa govorila po telefonu) ni dajal izjav, njegov ameriški kolega pa ni mogel iz svoje kože in se je razpisal na družbenem omrežju Twitter. Med drugim je ocenil, da dvostranski odnosi med ZDA in Rusijo niso bili nikoli slabši, kot so danes.

"Naši odnosi z Rusijo nikoli niso bili slabši po zaslugi več let ameriške neumnosti in zdaj zaradi prirejenega lova na čarovnice," je tvitnil Trump, pri čemer je mislil na posebno ameriško preiskavo o vmešavanju Rusije v ameriške predsedniške volitve leta 2016. V nedeljo je namreč vedno nepredvidljivi Trump, ki je minuli konec tedna preživel na igriščih za golf na Škotskem, pred tem pa sejal nemir na vrhu zveze Nato v Bruslju in med obiskom Velike Britanije, dejal, da bi Putina na današnjem vrhu v Helsinkih lahko prosil za izročitev 12 ruskih obveščevalcev, proti katerim so v ZDA vložili obtožnice zaradi vdorov v računalnike demokratske stranke pred volitvami v ZDA. V intervjuju za televizijsko oddajo CBS Evening News, ki so ga predvajali v nedeljo, je Trump izpostavil, da so se vdori zgodili v času njegovega predhodnika Baracka Obame . Dodal je, da je bila tudi njegova republikanska stranka tarča hekerjev, ki pa jim zaradi boljših varnostnih ukrepov ni uspelo vdreti v sistem republikancev. Sicer pa je Trump ocenil, da ima glede srečanja "skromna pričakovanja".

Trump s soprogo Melanio

In kaj bo vsebina današnjih - predvidoma štiriurnih - pogovorov? Sirija, Iran, dvostranski odnosi med državama, Putin pa naj bi načel tudi temo plinovoda Severni tok 2, ki bo vodil od ruskega Sankt Peterburga do severa Nemčije in ga je Trump v minulem tednu večkrat kritiziral. Nemčija je bila namreč tarča nenehnih Trumpovih besednih napadov in ameriški predsednik je dejal, da je "ujetnica Rusije".
