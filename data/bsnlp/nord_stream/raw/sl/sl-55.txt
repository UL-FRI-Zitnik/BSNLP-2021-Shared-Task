sl-55
sl
2018-08-19
http://www.politikis.si/2018/08/merklova-in-putin-tri-ure-o-resitvi-kriz-v-siriji-in-ukrajini/
Merklova in Putin tri ure o rešitvi kriz v Siriji in Ukrajini

Nemška kanclerka Angela Merkel in ruski predsednik Vladimir Putin sta se v soboto več kot tri ure pogovarjala o rešitvi kriz v Siriji in Ukrajini, podrobnejše vsebine pogovorov za zaprtimi vrati pa po srečanju nista razkrila. Po pogovorih na gradu Meseberg pri Berlinu je Putin v soboto zvečer odpotoval v Rusijo, poroča nemška tiskovna agencija dpa.

Pred začetkom srečanja je Merklova izpostavila odgovornost Nemčije in Rusije za rešitev kriz v Ukrajini in Siriji in poudarila, da si je pripravljena s Putinom prizadevati za to. Obenem je nemška kanclerka posvarila pred humanitarno katastrofo v Siriji ter dejala, da so v tej državi nujne volitve in reforma ustave.

Putin pa je Evropo pozval k pomoči pri obnovi Sirije. Kot je dejal, je nujno treba ponovno vzpostaviti infrastrukturo, da se bodo begunci lahko vrnili v domovino. Pri tem ne gre le za begunce, ki so se zatekli v Evropo, temveč tudi milijone prebežnikov v sosednjih Jordaniji, Libanonu in Turčiji.

Voditelja sta govorila tudi o preskrbi Evrope z energenti, pri čemer je ruski predsednik izpostavil zanesljivost oskrbe s plinom iz Rusije, ki se bo s plinovodom Severni tok 2 po njegovih besedah še izboljšala.

Putin pri tem ni izključil nadaljevanja tranzita plina čez Ukrajino tudi po izgradnji novega plinovoda. Je pa kot najpomembneje izpostavil, da tranzit plina čez Ukrajino, ki ima dolgo tradicijo, ustreza zahtevam gospodarstva.

Merklova bo prihodnji teden obiskala nekdanje sovjetske republike Gruzijo, Armenijo in Azerbajdžan. Še posebej v Azerbajdžanu naj bi govorila o možnostih alternativnega plinovoda do Evrope, ki bi zmanjšal odvisnost od ruskega plina.

Glede gospodarskih sankcij proti Rusiji, ki jih je Evropska unija uvedla po priključitvi polotoka Krim Rusiji, je Putin omenil, da je Nemčija ena najpomembnejših trgovinskih partneric Rusije.

Srečanje je bilo sicer priložnost za krepitev vezi med državama v luči protekcionističnih politik ameriškega predsednika Donalda Trumpa. Ta je med drugim razširil sankcije proti Rusiji, povečal pa je tudi carine na uvoz evropskega jekla in aluminija. Trump je prejšnji mesec Nemčiji očital, da jo Rusija “popolnoma nadzoruje” zaradi odvisnosti države od ruskega plina.

Putin je na pogovore k Merklovi prispel iz Avstrije, kjer se je avstrijskem Štajerskem udeležil poroke avstrijske zunanje ministrice Karin Kneissl. Po srečanju z nemško kanclerko se je ruski predsednik vrnil v domovino.
