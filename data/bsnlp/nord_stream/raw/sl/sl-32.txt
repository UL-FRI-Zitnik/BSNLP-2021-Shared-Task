sl-32
sl
2018-07-25
https://www.vecer.com/juncker-na-misiji-nemogoce-6528468
Juncker na misiji nemogoče

Predsednik Evropske komisije Jean-Claude Juncker bo skušal umiriti predsednika ZDA Donalda Trumpa.

Predsednik Evropske komisije Jean-Claude Juncker bo nocoj ob 19.30 po našem času v Washingtonu segel v roko človeku, ki Evropsko unijo skoraj odkrito prezira: ameriškemu predsedniku Donaldu Trumpu . To bo verjetno še zadnji obupni poskus, da EU prepreči trgovinsko vojno med najmočnejšima gospodarskima območjema na planetu, a možnosti za to so majhne. Trump je s svojo politično doktrino "Najprej Amerika" krepko zamajal svetovne trgovinske odnose, uvaja carine na vse mogoče izdelke, od jekla do španskih oliv, grozi pa tudi z višjimi dajatvami na uvoz evropskih avtomobilov.

Nacionalna varnost

Trump je še v ponedeljek, manj kot 48 ur pred srečanjem, v Beli hiši pripravil prireditev z naslovom Izdelano v Ameriki, neke vrste gospodarski sejem z razstavo izdelkov, narejenih v ZDA. Proizvajalci so predstavili vrsto različnih izdelkov, od igračk do vojaških letal, pri čemer je Trump Evropi spet zagrozil z višjimi carinami na uvoz avtomobilov.

Glede Junckerjevega obiska je ob tem poudaril, da "bomo videli, če se lahko kaj dogovorimo". In pribil: "V nasprotnem primeru bomo morali nekaj storiti glede milijonov avtomobilov, ki nam jih pošiljajo vsako leto." Trump razmišlja o uvedbi 20-odstotnih carin na uvoz avtomobilov in rezervnih delov, pri čemer se znova sklicuje na nacionalno varnost. Enak izgovor je uporabil že pri uvedbi višjih carin na uvoz jekla in aluminija. Trump kritizira EU zaradi desetodstotnih carin na uvožene avtomobile, ZDA pa imajo trenutno 2,5-odstotne carine. Dejstvo je tudi, da Američani kupijo več evropskih vozil kot Evropejci ameriških.

Juncker je sicer prišel v Washington le nekaj dni po tem, ko je Trump EU zaradi "trgovinskega izkoriščanja ZDA" označil za sovražnico. Šef komisije je izrazil presenečenje nad temi besedami, saj da je odraščal v naivnem prepričanju, da so ZDA in Evropa "brat in sestra". Tudi sicer so po poročanju STA v Evropski uniji v odzivu na Trumpov komentar pohiteli zatrjevati, kako se odnosi med EU in ZDA ne spremenijo kar tako z novo administracijo in kako ima Evropa veliko prijateljev, medtem ko jih ameriški predsednik očitno nima prav dosti.

Konflikt nove ere

Nekateri pa ob tem izpostavljajo, da takšnih izjav ni mogoče odpraviti zgolj kot še en "trumpizem". Besede so škodljive, predsednik se ni le zarekel, to je konsistentni pristop, besedni napadi na EU so znamenje konfliktne nove ere, je ocenil podpredsednik Evropske komisije Maroš Šefčovič v nedavnem pogovoru za EUobserver. Ugledni tednik Economist pa Trumpovo obnašanje opisuje kot "muhasto mešanico strupa in laskanja", ki spodkopava zaupanje Evropejcev v Ameriko.

Na obeh straneh Atlantika so v minulih dneh poudarjali, da bo srečanje v Washingtonu osredotočeno na izboljšanje čezatlantske trgovine in oblikovanje močnejšega gospodarskega partnerstva. Z manj diplomatskimi besedami, ki jih je izrekla tudi nemška kanclerka Angela Merkel : EU poskuša preprečiti trgovinsko vojno. Toda ta se je že začela in to ve tudi šef Evropske komisije. "Še naprej se bomo na izzivanje odzivali po načelu oko za oko," je nedavno zagrozil Juncker v povezavi z evropskimi povračilnimi ukrepi v primeru novih ameriških carin na avtomobile. Na carine na jeklo in aluminij se je EU sicer odzvala s carinami na ameriško blago v vrednosti 2,8 milijarde evrov, med katerim so viski burbon, kavbojke, motorji Harley Davidson, brusnice in arašidovo maslo.

"Ukrepi za jeklo in aluminij so retoriko spremenili v realnost, a če se enako ponovi z avtomobili, bo to resnično nova mračna realnost," je minuli teden ocenila evropska komisarka za trgovino Cecilia Malmström , ki bo Junckerja spremljala v Washingtonu. Istočasno sicer EU pripravlja tudi povračilne ukrepe za primer, da bi ZDA uvedle nove uvozne carine na avtomobile. Ti ukrepi bi lahko vključevali ameriški premog ter farmacevtske in kemične izdelke.

Trgovina sicer ni edini kamen spotike v odnosih med EU in ZDA. Trump je na nedavnem vrhu zveze Nato evropske zaveznice znova napadel zaradi preskromnih obrambnih proračunov in postavil pod vprašaj ameriško podporo, še posebej oster pa je bil do Nemčije zaradi nemško-ruskega projekta gradnje plinovoda Severni tok 2, ki je sicer sporen tudi znotraj unije. EU tudi prisega na multilateralizem, medtem ko Trump sprejema enostranske ukrepe, ki spodkopavajo svetovno ureditev na temelju skupnih pravil, na primer odpovedal je podporo mednarodnemu podnebnemu dogovoru in iranskemu jedrskemu sporazumu.
