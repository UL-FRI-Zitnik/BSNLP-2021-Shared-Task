sl-1
sl
2018-11-29
http://www.24ur.com/novice/svet/porosenko-pozval-nato-naj-napoti-ladje-v-azovsko-morje-putin-zeli-nazaj-stari-ruski-imperij.html
Porošenko pozval Nato, naj napoti ladje v Azovsko morje: 'Putin želi nazaj stari ruski imperij'

Ukrajinski predsednik Petro Porošenko je zvezo Nato pozval, naj v Azovsko morje napoti svoje ladje in s tem zavaruje Ukrajino, kjer od srede v desetih regijah velja vojno stanje. Ruskega predsednika Vladimirja Putina pa je obtožil, da želi anektirati celotno Ukrajino.

Porošenko je ruskega predsednika Vladimirja Putina obtožil, da želi anektirati celotno Ukrajino.

Petro Porošenko je v pogovoru za nemški tabloid Bild dejal: " Nemčija je ena najmočnejših zaveznic in upamo, da bodo države Nata pripravljene poslati svoje ladje v Azovsko morje v podporo Ukrajini in ji zagotoviti varnost. "

'Putin se vidi kot ruskega carja'

Porošenko je ruskega predsednika Vladimirja Putina obtožil, da želi anektirati celotno Ukrajino. Zavrnil je obtožbe Rusije, da je bilo vplutje ladij ukrajinske mornarice v Kerško ožino provokacija, ki naj bi jo spodbudile ukrajinske oblasti pred predsedniškimi volitvami v Ukrajini prihodnje leto.

"Nemčija je ena najmočnejših zaveznic in upamo, da bodo države Nata pripravljene poslati svoje ladje v Azovsko morje v podporo Ukrajini in ji zagotoviti varnost."

" Ne verjemite Putinovim lažem, " je izjavil za Bild . " Putin želi nazaj stari ruski imperij. Sebe vidi kot ruskega carja, njegovo carstvo pa ne more funkcionirati brez Ukrajine. Vidi nas kot kolonijo, " je dejal Porošenko.

Ukrajinski predsednik je Nemčijo, ki je največji kupec plina v Moskvi, pozval, naj zaustavi izgradnjo plinovoda pod morjem, ki bi Rusiji omogočil dobavo plina mimo ozemlja Ukrajine. " Potrebujemo močno, odločno in jasno reakcijo na agresivno obnašanje Rusije, " je dejal Porošenko. To po njegovem mnenju pomeni tudi zaustavitev projekta plinovoda Severni tok 2.

Ukrajinski predsednik je Nemčijo, ki je največji kupec plina v Moskvi, pozval, naj zaustavi izgradnjo plinovoda pod morjem, ki bi Rusiji omogočil dobavo plina mimo ozemlja Ukrajine.

V Ukrajini od srede v desetih regijah velja 30-dnevno vojno stanje , ki ga je Porošenko razglasil, parlament pa potrdil po nedeljskem incidentu, ko je ruska obalna straža v Kerški ožini pri nezakonito priključenem polotoku Krim zasegla tri ukrajinska vojaška plovila. Ta so iz Črnega morja plula v ukrajinsko pristanišče Mariupol v Azovskem morju. Pri tem je bilo zajetih 24 ukrajinskih mornarjev, v posredovanju pa so bili najmanj trije ranjeni.
