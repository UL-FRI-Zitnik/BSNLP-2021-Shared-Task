sl-31
sl
2018-07-11
https://www.vecer.com/trump-v-trgovini-s-porcelanom-6519078
Trump v trgovini s porcelanom

Srečanje na vrhu zveze Nato se je spremenilo v že videno zgodbo: vsi proti Trumpu in Trump proti vsem.

Niso se kaj dosti motili tisti, ki so opozarjali, da gre ameriški predsednik Donald Trump na še enega svojih razbijaških pohodov. Tako kot je spravil v črepinje skoraj vse možne prostotrgovinske sporazume, ki so jih sklenile ZDA, odstopil od pariškega podnebnega sporazuma in predčasno odvihral z vrha gospodarsko najbolj razvitih držav G7, je zdaj novo tarčo našel med najtesnejšimi in najstarejšimi zaveznicami: v zvezi Nato. Njegove grožnje pred odhodom na dvodnevni vrh severnoatlantskega zavezništva in eskapade še pred uradnim začetkom srečanja so dale slutiti, da bi se lahko srečanje 29 najvišjih predstavnikov končalo še bolj kaotično kot lansko. Tistega si je svet zapomnil po Trumpovih grožnjah zaradi - po njegovem - nezadostnih izdatkov za obrambo v večini članic Nata, opazni nezainteresiranosti in pomanjkanju koncentracije ter komolčarskem prerivanju v prvo vrsto ob skupinskem fotografiranju.

Ostre besede brez povoda

In res, Trump že na jutranjem delovnem zajtrku z generalnim sekretarjem Nata Jensom Stoltenbergom ni mogel iz svoje kože.Brez pravega povoda je napadel Nemčijo, katere predstavnikov sploh ni bilo v bližini, ko je dejal, da je talka Rusije zaradi energetskega sodelovanja. "Nemčija je ujetnica Rusije, ker dobiva toliko svoje energije od Rusije," je dejal Trump glede dogovorau med Berlinom in Moskvo o plinovodu Severni tok 2 in presenetil Stoltenberga. "Vsi govorijo o tem po celem svetu, govorijo, da vam mi plačujemo milijarde dolarjev, da vas branimo, ampak vi plačujete milijarde dolarjev Rusiji," je nadaljeval. Zaključil pa, da Rusija "popolnoma nadzoruje" Nemčijo.

Nemška kanclerka Angela Merkel je hitro zavrnila Trumpove kritike. "Dobro je, da lahko Nemčija odloča o lastni politiki," je dejala. Spomnila je, da je nekoč sama izkusila, kaj pomeni živeti v delu Nemčije, ki ga je nadzorovala Sovjetska zveza. "Zelo sem vesela, da smo danes združeni v svobodi v Zvezni republiki Nemčiji in da lahko zaradi tega tudi rečemo, da oblikujemo svojo samostojno politiko in sprejemamo samostojne odločitve. To je zelo dobro, predvsem za ljudi v novih zveznih deželah," je povedala ob robu vrha Nato.

Nemška ministrica za obrambo Ursula von der Leyen je ob Trumpovih izjavah le pikro pripomnila, da so "sedaj tega že skoraj navajeni". Merklova in Trump sta se popoldne sicer sestala še na štiri oči in po srečanju je bilo prijaznejše tone. Trump je govoril o tem, da sta imela odlično srečanje in da ima "zelo, zelo dobre" odnose s kanclerko, Merklova pa je bolj zadržano dejala, da sta imela priložnost izmenjati mnenja o gospodarskem razvoju in prihodnosti gospodarskega sodelovanja.

ZDA zaostrujejo trgovinsko vojno s Kitajsko

Amerika pripravlja seznam dodatnih kitajskih dobrin, na uvoz katerih bi ZDA kmalu lahko uvedle desetodstotne carine. Washington se je tako odzval na povračilni ukrep Kitajske, ki se je s proticarinami postavila po robu prvemu paketi carin ZDA v vrednosti 50 milijard dolarjev. Ameriški trgovinski predstavnik Robert Lighthizer je v torek Kitajsko obtožil, da je povračilne carine uvedla "brez kakršnekoli mednarodne pravne podlage ali razloga". Trump je zato trgovinskemu ministrstvu naložil, naj "začne postopek uvajanja carin v višini 10 odstotkov na dodatnih 200 milijard dolarjev kitajskega uvoza." Na ameriška dejanja se je že odzval Peking. "Dejanja ZDA škodijo Kitajski, škodijo svetu in škodijo njim samim," so zapisali v izjavi. Zaostrovanje trgovinske vojne med ZDA in Kitajsko je pretreslo tudi finančne trge. 

Bogastvo za obrambo

Trump je sicer ponovno kritiziral tudi preostale članice, češ da premalo vlagajo v obrambo in da jih morajo ZDA braniti že desetletja. Stoltenberg je stopil v bran preostalim članicam zavezništva in pojasnil, da so države v obrambo že začele vlagati več in da bodo storile še več. "Močen Nato je dober za Evropo, je pa tudi dober za ZDA," je dejal. Trump ima sicer deloma prav, saj le osem članic Nata daje za obrambo dva odstotka BDP, res pa zaveza izpred štirih let govori, da naj bi članice ta prag dosegle do leta 2024. Daleč na vrhu so s 3,50 BDP za obrambo ZDA, skoraj pri dnu pa z 1.01 odstotka Slovenija. Nemčija daje za obrambo 1,24 odstotka BDP. Toda ZDA veliko posredno in neposredno vlagajo v svojo orožarsko industrijo, tudi zavoljo ohranjanja delovnih mest, ta pa orožje prodaja po skoraj vsem svetu in z davki znova polni ameriški proračun.

Sicer se na vrhu poleg razprave o krepitvi obrambnih izdatkov za učinkovito soočanje z varnostnimi izzivi po desetletju čakanja pričakuje zelena luč za premik na poti Makedonije v zavezništvo, podaljšanje finančne pomoči za afganistanske varnostne sile do leta 2024, zagon nove misije za urjenje v Iraku, potrditev dvotirnega pristopa do Rusije ter niz odločitev za izboljšanje odzivnosti na ruske in druge grožnje. Če se bo na to kdo sploh še spomnil.
