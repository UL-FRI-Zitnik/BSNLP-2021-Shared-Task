cs-504
cs
2018-11-13
http://oenergetice.cz/urady-instituce/babis-bude-jednat-s-ministrem-energetiky-usa-perrym/
Babiš bude jednat s ministrem energetiky USA Perrym

Premiér Andrej Babiš (ANO) se ve středu setká s americkým ministrem energetiky Rickem Perrym, který podniká cestu po střední Evropě. Jednat budou o hospodářské spolupráci, energetických projektech v Evropě, plynovodu Nord Stream 2, proti kterému Spojené státy vystupují, vnitřním trhu EU s plynem, iniciativách podporujících transatlantickou energetickou spolupráci a o jaderné energetice. O tématech schůzky informoval dnes tiskový odbor Strakovy akademie. V Česku má americká společnost Westinghouse zájem o stavbu nových jaderných bloků. Do Prahy se ze Sofie stěhuje evropský regionální úřad amerického ministerstva energetiky. Vedle Česka má Perry v programu cesty Polsko, Maďarsko a Ukrajinu. Americká administrativa se těmto zemím snaží nabídnout americké uhlí a alternativu k ruskému zemnímu plynu. Podle agentury Reuters Perry nedávno uvedl, že Spojené státy by stále mohly uvalit sankce na společnosti, které se podílejí na stavbě plynovodu Nord Stream 2.
