cs-89
cs
2018-04-12
http://ekonomika.eurozpravy.cz/evropa/220553-finsko-schvalilo-stavbu-rusko-nemeckeho-plynovodu-nord-stream-2/
Finsko schválilo stavbu rusko-německého plynovodu Nord Stream 2

Nord Stream 2 má přivádět zemní plyn z Ruska do Německa po dně Baltského moře. Již minulý týden povolilo finské ministerstvo hospodářství, aby zhruba 375kilometrový úsek plynovodu procházel finskými vodami označovanými jako výhradní ekonomická zóna. Dnes svůj souhlas připojil i regionální úřad v jižním Finsku, čímž Helsinky projekt definitivně schválily. Finsko si ale jako podmínku klade, že plynovod musí zohlednit ekologické nároky regionu, a neznemožnit, aby v oblasti v budoucnu vznikaly případné další infrastrukturní projekty. Plynovod je trnem v oku především Ukrajině a Polsku, ale i dalším státům, jako je Česká republika a Slovensko. Podle těchto zemí jde stavba proti zájmům EU, zvyšuje závislost na Rusku a nese s sebou riziko další destabilizace Ukrajiny.

Více než třetina plynu vyvážená z Ruska do Evropské unie se v současnosti dopravuje přes Ukrajinu. Ruský plynárenský gigant Gazprom se však chce Ukrajině vyhnout a staví nové plynovody. Současná dohoda o tranzitu plynu přes Ukrajinu končí 31. prosince 2019. Ruský ministr pro energetiku Alexander Novak řekl ve středu místopředsedovi Evropské komise a komisaři pro energetickou unii Maroši Šefčovičovi, že Rusko je připraveno zvážit dodávky plynu do Evropy plynovodem přes Ukrajinu i po roce 2020. Kyjev ale upozornil, že Rusové navrhují přepravovat přes Ukrajinu od roku 2020 oproti současnosti tak malé množství plynu, že by se to Ukrajincům ekonomicky nevyplatilo.
