cs-189
cs
2018-04-10
http://www.ceskenoviny.cz/zpravy/merkelova-nord-stream-2-nebude-bez-rozhodnuti-o-ukrajinske-roli/1607812?utm_source=rss&utm_medium=feed
Merkelová: Nord Stream 2 nebude bez rozhodnutí o ukrajinské roli

Berlín - Výstavba plynovodu Nord Stream 2, který má přes Baltské moře spojit Rusko a Německo, nebude podle spolkové kancléřky Angely Merkelové možná, aniž by bylo jasné, jakou roli bude mít Ukrajina jako dosud tranzitní země. Šéfka německé vlády to řekla v Berlíně po jednání s ukrajinským prezidentem Petrem Porošenkem. Chystaný plynovod, který má obejít země, přes které je do západní Evropy transportována velká část ruského plynu, je trnem v oku především Ukrajině a Polsku, ale i dalším státům jako jsou Česko a Slovensko. Podle těchto zemí jde stavba proti zájmům Evropské unie a obsahuje riziko další destabilizace Ukrajiny. "Mluvili jsme spolu podrobně i o tomto tématu. Samozřejmě jsem si pozorně poslechla ukrajinské pochyby," uvedla dnes Merkelová, která podle svých slov i v pondělí v telefonátu s ruským prezidentem Vladimirem Putinem zdůraznila, že není možné, aby Ukrajina kvůli plynovodu Nord Stream 2 zcela ztratila význam při transportu zemního plynu. Německá kancléřka poznamenala, že transport plynu má strategický význam a Ukrajině přináší peníze. "A proto jsem dala jasně najevo, že projekt Nord Stream 2 není z našeho pohledu možný, aniž bychom měli jasno, jak to bude dál s ukrajinskou tranzitní rolí," řekla také. Nord Stream 2 ruského plynárenského koncernu Gazprom spočívá v rozšíření stávajícího plynovodu Nord Stream. Na financování projektu se podílí také pět evropských firem - německé Uniper a Wintershall, britsko-nizozemská Shell, rakouská OMV a francouzská Engie. Nord Stream 2 má být hotový do konce příštího roku.
