cs-83
cs
2018-04-11
http://www.ceskatelevize.cz/ct24/svet/2447257-dalsiho-evropskeho-politika-zlakal-rusky-byznys-rakousky-exkancler-miri-k-operatorovi
Dalšího evropského politika zlákal ruský byznys. Rakouský exkancléř míří k operátorovi MTS

MTS je soukromý koncern, který patří z více než 50 procent společnosti AFK Sistěma ruského miliardáře Vladimira Jevtušenka. V Rusku má MTS zhruba 80 milionů zákazníků, dalších asi 30 milionů lidí jeho služeb využívá na Ukrajině, v Bělorusku, Arménii či Turkmenistánu. Koncern má zhruba 80 tisíc zaměstnanců. Schüssel přitom není zdaleka jediný vysoce postavený evropský politik, který po skončení kariéry začal pracovat v Rusku. Nedávno vyšlo najevo, že se bývalý rakouský ministr financí Hans-Jörg Schelling stal poradcem v rámci chystaného projektu německo-ruského plynovodu Nord Stream 2.

Předsedou dozorčí rady konsorcia Nord Stream AG, pod kterou spadají oba Nord Streamy, je bývalý německý kancléř Gerhard Schröder (SPD). V čele dozorčí rady je už od roku 2005, kdy konsorcium řešilo výstavbu prvního pynovou Nordstream. Od loňského září zasedá Schröder i v dozorčí radě ruského ropného koncernu Rosněfť. Za to se na něj snesla kritika kvůli tomu, že na Rosněfť byly uvaleny sankce kvůli ruské anexi ukrajinského poloostrova Krym. Lidovec Schüssel byl rakouským kancléřem v letech 2000 až 2007. Vládu tehdy vytvořil se Svobodnou stranou Rakouska (FPÖ), což vyvolalo masové protesty Rakušanů i sankce ze strany Evropské unie. Podle pozorovatelů se Schüssel v zákulisí výrazně podílel na vzniku současné koalice lidovců a svobodných pod vedením kancléře Sebastiana Kurze.
