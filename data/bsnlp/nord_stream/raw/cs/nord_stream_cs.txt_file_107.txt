cs-107
cs
2018-04-16
https://www.lidovky.cz/machacek-praha-a-trump-opet-v-titulcich-dyv-/monitor-jana-machacka.aspx?c=A180416_134857_monitor-jana-machacka_mpr#utm_source=rss&utm_medium=feed&utm_campaign=ln_lidovky&utm_content=main
MACHÁČEK: Praha a Trump opět v titulcích

PRAHA Reuters Americká tisková agentura a server McClatchy v pátek uvedly, že zvláštní vyšetřovatel FBI Robert Mueller má důkazy o tom, že Trumpův osobní právník, přítel a důvěrník Michael Cohen byl v pozdním létě roku 2016 přece jen v Praze vyjednávat s Rusy. Podle serveru se tak potvrzuje jedna důležitá informace z neroztříděného a neověřeného zpravodajského materiálu o Trumpovi, který způsobil v lednu loňského roku – tedy po volbách, ale ještě před inaugurací – takový rozruch. Této americké Kubiceho zprávě se ve washingtonském newspeaku říká „dossier“, čili řekněme třeba „složka“, a každý pochopitelně ví, o jaké „dossier“ se jedná, když na to přijde řeč. Pro koho není McClatchy důvěryhodný zdroj, ten snad nepohrdne The New York Times , které to napsaly o den později s odvoláním na Reuters. Vyšetřovatelé prý mají důkaz, že Cohen přicestoval do Prahy z Německa v rámci schengenského systému. Agenti FBI minulý týden prohlíželi Cohenův byt i pracoviště, bylo to ale v souvislosti s jinou kauzou, tedy s výplatou odškodného či „držhubného“ jistým slečnám. O den později však Cohen tuto zprávu v The New York Times popřel s tím, že v Praze nikdy v životě nebyl: „Špatné zpravodajství, špatné informace, špatná story,“ vzkázal Cohen.
