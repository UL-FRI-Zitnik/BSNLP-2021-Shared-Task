cs-50000
cs
1970-01-01
https://www.ceskenoviny.cz/zpravy/cesko-bude-hrat-zasadni-roli-pri-transportu-plynu-z-nord-stream-2/1745019
Česko bude hrát zásadní roli při transportu plynu z Nord Stream 2

Berlín/Praha - V souvislosti s diskutovaným plynovodem Nord Stream 2 se sice mluví hlavně o Německu, zásadní roli při transportu ruského plynu sehraje ale i Česko. Právě přes něj totiž bude směřovat velká většina suroviny, kterou plynovod dopraví po dně Baltského moře z Ruska do Německa a přes odpor některých politiků obejde tradiční tranzitní trasy přes Ukrajinu nebo Polsko. Desítky miliard metrů krychlových zemního plynu ročně má do Česka už od konce letošního roku přivádět nový plynovod Eugal.

Projekt za tři miliardy eur (77 miliard korun) spojí severoněmecký Lubmin, u něhož na pevninu ústí Nord Stream 2, s obcí Deutschneudorf na českých hranicích. "Z 55 miliard metrů krychlových zemního plynu, které ročně přitečou plynovodem Nord Stream 2, jich 45,1 miliardy metrů krychlových bude plynovodem Eugal směřovat na Česko," vysvětluje mluvčí projektu firmy Gascade Reemt Bernert.

Se stavbou plynovodu o délce 480 kilometrů, který je na úseku 329 kilometrů zdvojený, se začalo na podzim loňského roku. "Zatím to jde podle plánu," říká Bernert, podle něhož už bylo ve spolkových zemích Meklenbursku-Předním Pomořansku, Braniborsku a Sasku uloženo kolem 200 kilometrů plynovodu. Na dalším úseku o délce 135 kilometrů jsou 14metrové a 18 tun vážící roury svařené a připravené k uložení pod zem.
