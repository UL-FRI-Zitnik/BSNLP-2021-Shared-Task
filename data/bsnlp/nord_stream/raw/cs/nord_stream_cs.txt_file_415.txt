cs-415
cs
2018-09-20
https://eurozpravy.cz/ekonomika/evropa/235167-novy-plynovod-natruc-rusku-slovensko-chce-vybudovat-eastring-studie-projekt-podporila/
Nový plynovod natruc Rusku? Slovensko chce vybudovat Eastring

. 20. září 2018, 14:40 Autor: ČTK. Bratislava - Studie slovenského přepravce plynu Eustream prokázala ekonomickou i technickou proveditelnost plánovaného nového plynovodu Eastring ze Slovenska k bulharsko-turecké hranici, který by propojil plynárenské sítě západní a jihovýchodní Evropy. Výstavba by mohla začít zhruba v roce 2022 s dokončením první fáze za 2,6 miliardy eur (66 miliard korun) o tři roky později, kdy se počítá se zahájením komerčního provozu plynovodu. Zástupci Eustreamu, ve kterém má menšinový podíl a manažerskou kontrolu skupina Energetický a průmyslový holding, to oznámili po dnešní prezentaci studie proveditelnosti plynovodu.



"Nestačí se dívat jen na tranzit plynu z východu na západ, musíme se dívat i na jiné světové strany. V současnosti pokládáme za výzvu propojení ze severu na jih," řekl před novináři slovenský ministr hospodářství Peter Žiga. Dodal, že v minulosti již byla podepsána memoranda ohledně plynovodu Eastring se zeměmi, přes které má nové potrubí vést. Dříve v tomto týdnu začala na východním Slovensku výstavba slovensko-polského plynovodu, který bude napojen na stávající slovenský tranzitní plynovod. Nové propojení zlepší přístup středoevropských zemí ke zdrojům plynu v Baltském moři a Norsku.
