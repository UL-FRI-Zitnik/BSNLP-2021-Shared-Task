cs-263
cs
2018-07-11
http://oenergetice.cz/plyn/generalni-tajemnik-o-nord-stream-2-kritizovanem-trumpem-nerozhoduje-nato/
Generální tajemník: O Nord Stream 2 kritizovaném Trumpem nerozhoduje NATO

Otázka plynovodu Nord Stream, na který mají evropské země různé názory, není věcí, o níž by měla rozhodovat Severoatlantická aliance, řekl dnes generální tajemník NATO Jens Stoltenberg. S novináři hovořil před aliančním summitem a krátce poté, co plynové obchody Německa s Ruskem ostrými slovy odsoudil při ranním setkání s ním americký prezident Donald Trump.



„Není na NATO, aby rozhodovalo, je to národní rozhodnutí,“ podotkl Stoltenberg s tím, že rozdíly v názorech zemí Evropy na tuto věc jsou dobře známé.



Aliance se ale podle něj otázkou energetické bezpečnosti zabývá, chápe vztah mezi energetikou a bezpečnostní problematikou a zdůrazňuje význam diverzifikace dodávek. Trump při ranním dvoustranném setkání Stoltenberga překvapil tvrdou kritikou Německa. Zopakoval své známé výhrady vůči příliš nízkým výdajům Berlína a dalších evropských spojenců na obranu. Přidal ale také ostrá slova o německých a evropských energetických obchodech s Ruskem. Evropa a výslovně Německo podle něj přispívají k bohatnutí Ruska a zároveň od USA žádají před stejným Ruskem ochranu.



„Prezident Trump má velmi přímý jazyk i sdělení ohledně obranných výdajů. Ale v zásadě všichni souhlasíme, že v alianci je třeba spravedlivější sdílení nákladů,“ ujišťoval novináře Stoltenberg.
