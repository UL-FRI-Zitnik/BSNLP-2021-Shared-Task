cs-57
cs
2018-03-14
https://nazory.ihned.cz/c1-66078800-past-jmenem-nord-stream-2?utm_source=mediafed&utm_medium=rss&utm_campaign=mediafed
Komentář ukrajinského velvyslance: Ruská past jménem Nord Stream 2

Poslední události, které se rozvinuly kolem neochoty Ruska uposlechnout rozhodnutí Stockholmského arbitrážního soudu, znovu potvrzují nespolehlivost a nevyzpytatelnost tohoto státu, jenž pokračuje v používání dvojích standardů ve vzájemných vztazích s civilizovaným světem. Stručně připomenu podstatu věci. Dne 28. února Stockholmský arbitrážní soud rozhodl ve prospěch ukrajinské státní energetické společnosti Naftohaz Ukrajiny ve většině podstatných otázek ve sporu s ruským Gazpromem. Soud potvrdil, že Gazprom porušil závazky, co se týče objemů tranzitu, a přiznal Naftohazu kompenzaci ve výši 4,63 miliard dolarů. Podle tohoto verdiktu má Gazprom zaplatit Naftohazu po zohlednění posledního vyúčtování za dodávky plynu v letech 2014-2015 cca 2,56 miliard dolarů. Prvního března Gazprom (a de facto Rusko) odmítl vykonat rozhodnutí Stockholmské arbitráže a zároveň přerušil dodávky již zaplaceného plynu na Ukrajinu. Ruská strana přitom oznámila záměr vypovědět všechny uzavřené smlouvy o dodávkách a tranzitu plynu přes území Ukrajiny. Rusko navíc bez varování snížilo objem dodávek plynu přes systém tranzitních plynovodů, což vedlo ke snížení tlaku a ohrožení jejich stabilního provozu. Je příznačné, že to vše se odehrávalo na pozadí zhoršených povětrnostních podmínek a poklesu teplot jak na Ukrajině, tak i v jiných evropských zemích.
