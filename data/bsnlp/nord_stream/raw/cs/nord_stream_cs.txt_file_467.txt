cs-467
cs
2018-10-08
http://oenergetice.cz/plyn/nemecko-povazuje-nord-stream-2-kvuli-ocekavane-rostouci-spotrebe-plynu-jako-uzitecny/
Německo považuje Nord Stream 2 kvůli očekávané rostoucí spotřebě plynu jako užitečný

Německá vláda považuje nadále kontroverzní plynovod Nord Stream 2 za užitečný projekt, uvedla dnes v Berlíně její mluvčí Martina Fietzová. Zopakovala, že kancléřka Angela Merkelová (CDU) chce zároveň vyjasnit roli Ukrajiny jako tranzitní země. Právě Ukrajina je jednou z tradičních tranzitních zemí, které má Nord Stream 2 obejít. Chystaný plynovod, který spojí Rusko přímo s Německem po dně Baltského moře, je trnem v oku především Ukrajině a Polsku, ale i dalším státům, jako je Česká republika a Slovensko. Podle těchto zemí jde stavba proti zájmům Evropské unie, zvyšuje závislost na Rusku a nese s sebou riziko další destabilizace Ukrajiny. Plynovod tvrdě kritizuje také americký prezident Donald Trump, podle něhož učiní Německo zcela závislým na ruské energii. Merkelová už letos v dubnu poznamenala, že závislost na ruském plynu zůstane, ať už nový plynovod vznikne, či nikoliv. Dnes její mluvčí poznamenala, že Německo získává plyn z různých zemí – Ruska, Británie, Norska nebo Nizozemska.

Vzhledem k tomu, že německá spotřeba bude v dalších letech růst, považuje spolková vláda nový plynovod nadále za rozumný projekt. Nord Stream 2 ruského plynárenského koncernu Gazprom spočívá v rozšíření současného plynovodu Nord Stream. Na financování projektu se podílí také pět evropských firem – německé Uniper a Wintershall, britsko-nizozemská Shell, rakouská OMV a francouzská Engie. Společnosti, které zdůrazňují význam plynovodu, zatím do projektu investovaly kolem čtyř miliard eur (103 miliard Kč). Nord Stream 2, jehož výstavbu už povolily všechny dotčené země s výjimkou Dánska, má být hotový do konce příštího roku. Zprovoznění plynovodu může negativně dopadnout především na Ukrajinu, pro kterou jsou poplatky za tranzit plynu velmi důležité. Merkelová proto už dříve zdůraznila, že není možné, aby Ukrajina kvůli plynovodu Nord Stream 2 zcela ztratila význam při transportu
