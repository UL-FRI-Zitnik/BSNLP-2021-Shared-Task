cs-154
cs
2018-05-12
http://oenergetice.cz/plyn/nemecko-navrhuje-konsorcium-na-ochranu-ukrajiny-kvuli-plynu/
Německo navrhuje konsorcium na ochranu Ukrajiny kvůli plynu

Německo navrhlo zřízení konsorcia, které by zajistilo, že si Ukrajina udrží svoji úlohu tranzitní země ruského plynu i poté, až bude v provozu nový plynovod Nord Stream 2. Německý ministr zahraničí Heiko Maas předložil svůj návrh bez dalších podrobností na dnešním setkání se svými protějšky z pobaltských republik, které jsou proti plynovodu. Německo podporuje Nord Stream 2, který má vést z Ruska do Německa Baltským mořem. Kancléřka Angela Merkelová však minulý měsíc uvedla, že projekt nemůže pokračovat, dokud nebude jasná úloha Ukrajiny jako tranzitní země pro přepravu plynu. Projekt ruského Gazpromu a pěti evropských společností má zdvojnásobit kapacitu vývozu plynu z Ruska do Německa. Pobaltské republiky – Litva, Lotyšsko a Estonsko – se obávají, že nový plynovod by mohl zvýšit závislost na ruském plynu a podkopat úlohu Ukrajiny jako tranzitní trasy pro plyn, který zemi poskytuje významné příjmy. Maasův návrh však podle agentury Reuters neuklidní veřejné obavy v těchto třech zemích, které kdysi byly součástí Sovětského svazu a nyní jsou členy Evropské unie a Severoatlantické aliance.
