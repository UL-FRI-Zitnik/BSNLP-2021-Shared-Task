cs-420
cs
2018-09-26
https://www.lidovky.cz/monitor-jana-machacka/machacek-nord-stream-2-a-ceska-republika.A180926_131130_monitor-jana-machacka_mpr#utm_source=rss&utm_medium=feed&utm_campaign=ln_lidovky&utm_content=main
MACHÁČEK: Nord Stream 2 a Česká republika

PRAHA Reuters Další rusko-německý plynovod pod Baltským mořem Nord Stream 2 rozděluje Evropu, ale nejen Evropu: nabourává dokonce do určité míry i euroatlantickou spojeneckou vazbu. Novinkou je, že se Česká republika pomalu, ale jistě stává příznivcem této stavby. Hlavními odpůrci stavby, která je již v plném proudu, jsou v Evropě Polsko, Ukrajina, baltské státy a Slovensko. Námitky severských států, jako jsou Dánsko nebo Švédsko, jsou spíše ekologického charakteru. Ještě asi před rokem a půl se proti Nord Stream 2 stavěla i Česká republika. Ale už před více než rokem se začalo proslýchat, že se naše oficiální pozice posouvá a že nacházíme v tomto směru s Německem společnou notu. Argumentem odpůrců bylo, že s Nord Stream 2 přijdou země jako Ukrajina o status tranzitní země pro ruský plyn, stanou se tedy více závislými na ruském medvědovi. Ten bude moci říct: Když budeš zlobit, zavřeme ti plynový kohoutek, aniž bychom ohrozili pohodlí pro naše bohaté zákazníky ze západní Evropy. Tento argument se týká Ukrajiny, ale do určité míry též Polska, Slovenska a o něco méně (ale zatím také) i České republiky. Druhý argument je, že s plynovodem Nord Stream 2 se zvýší teritoriální evropská závislost na ruském plynu, místo aby se děl v rámci bezpečnosti Evropy opak.



Pak je tu též argument protiruských sankcí uplatněných Západem po ruské anexi Krymu. K čemu jsou ekonomické sankce na jedné straně, když se na straně druhé skrze Nord Stream 2 posiluje německý byznys s Ruskem? Pak je tu také otázka poptávky či potřebné kapacity. Ani stávající Nord Stream 1 není plně využit, a co se modernizace týče, jistě by šlo investičně vylepšit i stávající spojení přes Ukrajinu. A konečně nakonec je tu i postoj USA. USA byly tradičně a konzistentně proti tomuto plynovodu, protože oslabuje Ukrajinu a do určité míry i Polsko a činí tyto spojence v rámci NATO zranitelnějšími vůči Rusku. Novinkou je, že za současného prezidenta Donalda Trumpa USA svůj odpor proti Nord Stream 2 vyostřily. Důvody jsou také osobní. Trumpa osobně strašně štve, že je osočován jako někdo, kdo má vazby na Rusko, a přitom to je německá kancléřka, kdo dělá s Ruskem opravdový byznys. Navíc se Trump ptá: proč já mám garantovat německou bezpečnost a ochranu před Ruskem, když Němci sami dělají tyto kšefty s Ruskem? Pak jde i o Trumpův přímočařejší důraz na americké zájmy, jako je možný vývoz amerického plynu do Evropy. Česká republika zjevně střídá období mlčení o Nord Stream 2 za aktivnější podporu. Tak například mluvčí MPO Milan Řepka řekl minulý týden serveru iDnes.cz , že „realizace projektu Nord Stream 2 je pro Českou republiku výhodná“. Především kvůli poplatkům za tranzit skrze návazné propojky, které z plynovodů Nord Stream povedou přes Českou republiku.
