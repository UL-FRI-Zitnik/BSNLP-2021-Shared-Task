uk-24
uk
2018-07-04
https://ua.interfax.com.ua/news/economic/516003.html
"Нафтогаз": Вищий суд швейцарського кантону Цуг поновив арешт акцій Nord Stream, що належать "Газпрому"

Вищий суд швейцарського кантону Цуг відновив арешт акцій Nord Stream AG і Nord Stream 2 AG, які належать ПАТ "Газпром", повідомила прес-служба НАК "Нафтогаз України" в середу ввечері. За її даними, активи залишаться під арештом, доки розглядатиметься апеляція НАК на рішення про зняття арешту з цих акцій, яке раніше ухвалив місцевий орган зі стягнення боргів. Акції були звільнені з-під арешту тільки на підставі тверджень Nord Stream і Nord Stream 2 про те, що акції перебувають за межами кантону Цуг і, відповідно, поза юрисдикцією органу щодо стягнення боргів, а тому мають бути вилучені зі списку заарештованих активів. "Якби Вищий суд не призупинив виконання рішення органу щодо стягнення боргів, "Газпром" знову міг би розпоряджатися своїми акціями в Nord Stream AG і Nord Stream 2 AG, навіть якби вони перебували в юрисдикції органу щодо стягнення боргів кантону Цуг. Однак тепер зазначені активи не можуть виводитися з юрисдикції відповідного органу щодо стягнення боргів до остаточного рішення щодо апеляції "Нафтогазу", - наголошується в прес-релізі. Як повідомлялося, Стокгольмський арбітраж присудив виплату "Газпромом" "Нафтогазу України" штрафу в розмірі $4,7 млрд за транзитним контрактом. "Газпром" направив до Апеляційного суду округу Свеа заяву про повне скасування рішення. За підсумками двох арбітражних спорів між компаніями на постачання і транзит газу "Газпром" зобов'язаний виплатити НАК $2,56 млрд. У травні-червні місцеві суди у Швейцарії, Великій Британії та Голландії заарештували активи "Газпрому".
