bg-59
bg
2018-04-03
http://www.banker.bg/upravlenie-i-biznes/read/gazprom-zalojil-severen-potok-2-v-london
"Газпром" заложил "Северен поток 2" в Лондон

Руският държавен доставчик "Газпром" е заложил акциите на проектната си компания Nord Stream 2 AG. По този начин руснаците са осигурили финансиране на газовия проект "Северен поток 2". Акциите са заложени в британската финансово-кредитна агенция Glas Trust през август миналата година. "Газпром" е получил 90 млрд. рубли, като срокът на залога е до 2038 г., съобщава руското делово издание "Комерсант". Средствата, необходими за изграждането на газопровода, са 89.7 млрд. рубли, което почти напълно съвпада с осигурената сума през британската кредитна агенция. Изданието отбелязва, че целта на операцията е била да се намали възможността Nord Stream 2 AG да попадне в обхвата на западните санкции, наложени на Русия. На практика партньорите на "Газпром" в проекта - компаниите Shell, Engie, Uniper, Wintershall и OMV, не могат да бъдат санкционирани, тъй като не са акционери в изграждането на газопровода и не са инвестирали пари в него. Сега тези европейски компании ще дават пари на британската финансово-кредитна агенция и тя ще финансира "Северен поток-2". Така ако някой попадне под американските санкции, това ще е Glas Trust, а в замяна британците вероятно ще получават доста висок процент от печалбите на Nord Stream 2 AG. Преди седмица Германия одобри изграждането и експлоатацията на газопровода "Северен поток 2". Берлин даде зелена светлина за изграждането на 31-километровия участък, който минава през водите й. Очаква се Русия, Финландия, Швеция и Дания, в чиито територии попадат в маршрутът, също да издадат съответните разрешения. Планираните строителни работи трябва да бъдат изпълнени през тази година.
