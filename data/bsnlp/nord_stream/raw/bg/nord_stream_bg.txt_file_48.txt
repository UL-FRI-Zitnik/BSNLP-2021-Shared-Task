bg-48
bg
2018-06-08
https://frognews.bg/novini/shvetsiia-kaza-severen-potok-2.html
Швеция каза ”да” за ”Северен поток 2” 1 | 666 | 08.06.2018

Правителството на Швеция одобри искането на компанията Nord Stream 2 за прокарване на газопровода ”Северен поток 2” през шведската икономическа зона в Балтийско море, предаде ТАСС.

Пускането в експлоатация на "Северен поток 2" е насрочено за края на 2019 година. Газопроводът трябва да премине по дъното на Балтийско море от руския бряг до бреговете на Германия. Пропускателната способност на всяка от двете тръби е 27,5 милиарда куб. метра годишно. Съоръжението ще заобикаля транзитните страни - Украйна, Беларус, Полша и други източноевропейски и балтийски държави. Газопроводът ще преминава през изключителните икономически зони и териториалните води на пет страни - Русия, Финландия, Швеция, Дания и Германия. Процесът на получаване на разрешение в Швеция започна през есента на 2016 година. Проведена беше комплексна оценка за въздействието върху околната среда (ОВОС), което е задължителен етап от процеса на получаване на разрешение. В Германия и Финландия компанията Nord Stream 2 вече получи пълен комплект разрешителни за строителството и експлоатацията на газопровода. Процедурите за получаване на разрешение от Дания напредват по график.
