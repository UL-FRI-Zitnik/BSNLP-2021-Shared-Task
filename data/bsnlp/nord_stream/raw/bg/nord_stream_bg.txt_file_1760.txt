bg-1760
bg
2018-06-27
https://www.investor.bg/evropa/334/a/daniia-obmislia-iuridicheski-spynki-za-severen-potok-2-263672/
Дания обмисля юридически спънки за "Северен поток" 2

Дания може да направи юридически спънки за проекта за разширението на газопровода "Северен поток" 2, става ясно от коментар на премиера Ларс Расмусен, цитиран от ТАСС. Той съобщи за внасянето в парламента на проектозакон, който предвижда и политическа оценка при развитие на инфраструктурни проекти. Част от трасето на газопровода преминава през териториалните води на Дания и страната трябва да направи оценка за въздействие върху околната среда, а след като законът влезе в сила - и на отражението върху външнополитическата среда.

Пред местни медии Расмусен посочи, че тези текстове могат да позволят на Дания да блокира или забави "Северен поток" 2. Според него решението за този проект трябва да бъде на европейско ниво. В ЕС обаче мненията за новия газопровод са много разделени. Част от страните в Централна и Източна Европа са силно против, настоявайки, че той ще повиши зависимостта на общността от руски газ и ще позволи на Москва да има механизми за натиск. Германия обаче е големият привърженик на проекта и смята, че той е изцяло търговски. Против "Северен поток" 2 са и повечето европейски институции. В началото на седмицата комисарят по въпросите на Енергийния съюз Марош Шефчович коментира, че се водят усилени преговори и допълни, че няма търговски проект, който да предизвиква толкова коментари на политическо ниво. Шефчович обясни още по време на събитие на Атлантическия съвет във Вашингтон, че ЕС работи активно, за да бъде запазен транзитът на руския природен газ през Украйна. Част от тези усилия е подкрепата за европейски фирми, които да участват в модернизацията на украинската газопреносна мрежа.

Именно лошото състояние на мрежата е посочвано от Москва като основание за строителството на "Северен поток" 2 и "Турски поток" по дъното на Черно море.
