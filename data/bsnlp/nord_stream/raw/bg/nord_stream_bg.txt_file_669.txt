bg-669
bg
2018-05-14
https://www.investor.bg/evropa/334/a/ek-prodyljava-da-smiata-che-severen-potok-2-ne-e-neobhodim-261024/
ЕК продължава да смята, че "Северен поток" 2 не е необходим

Реализацията на разширението на "Северен поток" не е в интересите на Европа, смята комисарят по въпросите на конкуренцията в ЕС Маргрете Вестагер. Пред германската медийна група Funke политиката на общността трябва да бъде диверсификацията. "Имаме обща стратегия, която предвижда получаването на енергия от различни източници", казва комисарят, цитирана от ТАСС. Целта е ЕС да не бъде толкова зависим от Русия в този сектор. За Вестагер реализацията на газопровода поставя под въпрос и енергийната безопасност на Европа.

С критика към проекта в медиите на Funke се изказа и американският посланик в Германия Ричард Гренел, допълва още руската агенция. Той също посочва, че тръбите ще засилят влиянието на Русия в Европа и предупреждава Германия и Европа, че "Северен поток 2" е проводник на влиянието на Кремъл. Според него сегашната стратегия по отношение на проекта е "много проблематична" и САЩ са особено загрижени за това. През март Германия даде всички необходими разрешителни за строителството на "Северен поток" 2. Преди няколко дни дори започна на сушата край град Любмин. Капацитетът на планирания газопровод е 55 млрд. куб. метра, а намеренията на Москва са по този начин да бъде заобиколена Украйна като транзитна държава. Тези планове обаче срещат съпротива на част от страните в Източна Европа, сред които особено активна е Полша. Срещу проекта са и основни институции в ЕС - Европейската комисия и Европейския парламент, които посочват като опасения, че той ще бъде използван за геополитически натиск от страна на Русия. За руската страна обаче този газопровод има икономическо основание и доказателство за това са увеличените доставки по "Северен поток" през миналата година. Според Москва натискът срещу газопроводът идва от САЩ, които търсят пазар за своя втечнен газ.
