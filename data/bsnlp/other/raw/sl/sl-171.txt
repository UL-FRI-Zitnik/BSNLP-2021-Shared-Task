sl-171
sl
2019-05-07
http://demokracija.si/slovenija/katastrofalno-zavajanje-tanje-fajon-trdi-da-je-bila-vrhnika-osvobojena-maja-leta-1945-ko-so-komunisti-z-obilo-prelite-krvi-prevzeli-oblast.html
Katastrofalno zavajanje Tanje Fajon: Trdi, da je bila Vrhnika osvobojena maja leta 1945, ko so komunisti z obilo prelite krvi prevzeli oblast!

Potvarjanje zgodovine s strani Tanje Fajon, glavne kandidatke stranke SD na prihajajočih volitvah, se nadaljuje. Po včerajšnji prireditvi na Vrhniki, na kateri je bila slavnostna govornica, je namreč na Twitterju zapisala, da je bila Vrhnika osvobojena maja 1945. Fajonova še naprej dokazuje, da so ji zgodovinska dejstva ¨španska vas¨. V nasprotnem primeru bi vedela, da maja 1945 v Sloveniji ni prišlo do osvoboditve, ampak le do zamenjave nacionalsocialističnega s komunističnim totalitarnim režimom.

V ponedeljek je v Veliki dvorani Cankarjevega doma na Vrhniki potekala še ena izmed številnih lažnih slovesnosti, povezanih s koncem 2. svetovne vojne na ozemlju Slovenije. Na dogodku, ki je bil uradno posvečen 74. obletnici osvoboditve izpod naci-fašističnega okupatorja, je kot slavnostna govornica nastopila tudi glavna kandidatka stranke SD na prihajajočih evropskih volitvah, Tanja Fajon, ki je s širjenjem neresničnih zgodovinskih podatkov nadaljevala tudi po koncu dogodka na svojem Twitter profilu.

Na Twitterju je Fajonova zapisala, da je bila Vrhnika osvobojena maja 1945, ter v navezavi na slednje dodala, da se je ¨treba za mir, človekove pravice, za udejanjanje demokracije boriti nenehno, vsak dan¨. Pri tem pa je pozabila omeniti, da t. i. osvoboditev Slovenije maja 1945 ni imela z mirom, človekovimi pravicami in udejanjanjem demokracije ničesar skupnega. Po koncu 2. svetovne vojne je namreč na našem ozemlju zavladal nedemokratični krvavi komunizem, ki je množično kršil človekove pravice vse do leta 1991.

Ne osvoboditev, ampak zamenjava nacionalsocialističnega s komunističnim totalitarnim režimom v letu 1945

Izjave Fajonove negira že samo dejstvo, da je konec 2. svetovne vojne predstavljal osvoboditev le v državah, v katerih je v nadaljevanju zavladal demokratični sistem. V deželah, v katerih je prišlo le do zamenjave enega totalitarnega režima z drugim, pa je bila situacija povsem drugačna. Slednje se je zgodilo v Jugoslaviji in Sloveniji kot njenem sestavnem delu, kjer je nacionalsocialistični oblasti sledil sistem, ki je temeljil na novi, komunistični diktaturi pod vodstvom Josipa Broza Tita. Za veliko večino prebivalcev Jugoslavije in Slovenije torej leto 1945 ni prineslo svobode. Takoj po koncu vojne se je začelo obračunavanje z vsemi realnimi in navideznimi političnimi nasprotniki, pri čemer je imela ključno vlogo tajna politična policija Ozna oziroma Udba. Komunistična represija je posegla v vse pore družbe. Ovajanja, množični izvensodni poboji, razlastitve premoženja, politični sodni procesi, pošiljanje zapornikov v različna koncentracijska in delovna taborišča ter druge oblike komunistične represije so postali stalnica vsakdana Slovencev. Ljudem so tudi odvzeli premoženje, da si ga je polastila komunistična elita.

Osvoboditev šele leta 1991

Komunistična partija (KP), ki je bila po izvedeni komunistični revoluciji po koncu 2. svetovne vojne edina politična sila v Jugoslaviji, je skoraj pol stoletja obvladovala Slovenijo ter zavirala osvoboditev. Na koncu 80. let 20. stoletja pa so nastopile razmere, ki so omogočile razvoj demokratičnega gibanja v Sloveniji. Dejanska osamosvojitev Slovenije je torej sledila šele leta 1991, ko je bila premagana agresorska Jugoslovanska armada (JA), komunistični sistem pa zamenjan z demokratičnim.
