sl-137
sl
2018-07-06
https://www.vecer.com/uros-rotnik-trdi-da-ni-ukradel-dokumenta-6515368
Uroš Rotnik trdi, da ni ukradel dokumenta!

Nekdanji direktor TEŠ Uroš Rotnik (levo) z odvetnikom mag. Mitjem Jeleničem Novakom

Na celjskem sodišču se je odvijal predobravnavni narok zoper nekdanjega direktorja TEŠ-a Uroša Rotnika, ki mu obtožnica očita odtujitev dokumenta na Fursu novembra 2013 in s tem preprečitev dokazovanja svojega domnevno večmilijonskega premoženja.

Nekdanji direktor Termoelektrarne Šoštanj Uroš Rotnik, ki je bil na tem vodilnem mestu v času priprave in začetka gradnje 1,43 milijona evrov vrednega projekte šestega bloka TEŠ, se je danes skupaj s svojim odvetnikom mag. Mitjem Jeleničem Novakom pojavil na celjskem sodišču, kjer so zanj pripravili predobravnavni narok zaradi domnevne odtujitve dokumenta na Fursu novembra 2013, s katerim je preprečil dokazovanja svojega domnevno večmiljonskega premoženja.

Tako pred prihodom na sodišče, kasneje v sodni dvorani in nato tudi po samem predobravnavnem naroku je krivdo zanikal: "Nikoli sem odtujil nobenega dokumenta in to bom tudi dokazal. Vedno sem hodil na sodišče, vedno sem jasno odgovarjal na vprašanja. Vedno povem, kaj sem v življenju dejal. Davek (gre za 1,6 milijona evrov op.p.) sem državi nedavno poravnal, ker ne želim biti davčni dolžnik", je bil jasen Rotnik, ki ob tem ni želel odgovoriti na vprašanje, od kje mu denar za poplačilo davčnega dolga, ker da to pač ni bila tema tokratne obravnave.

Specializirano državno tožilstvo Rotnika sumi kraje dokumentov o njegovem premoženjskem stanju, ki so iz prostorov Furs izginili 7. novembra 2013 ob Rotnikovem obisku davčne uprave. Očitajo mu storitev kaznivega dejanj tatvine in preprečitve dokazovanja. Grozi mu do pet let zaporne kazni. S svojim početjem naj bi namreč davčne inšpektorje oviral pri ugotavljanju svojega premoženja.

Rotnikov zagovornik mag. Mitja Jelenič Novak je pojasnil, da ne bodo zahtevali nobene izločitve dokazov, strinjajo se tudi z branjem izjav veh že zaslišanjih prič. Bi pa radi neposredno zaslišali odvetnico Varjo Holec , ki v tem primeru ni bila zaslišana niti v preiskavi, čeprav je bila tedaj skupaj z Rotnikom v prostorih Fursa. Obramba je ob tem vložila v kazenski spis dodatne dokumente, med njimi tudi celoten davčni spis, ki obsega štiri fascikle. Z njim skuša obramba dokazati, da se je omenjeni dokument izgibil že pred obiskom Rotnika novembra 2013 v prostorih Fursa. Ob tem pa, tako meni obramba, je izredni notranji nadzor na Fursu še dokazal, da je bil omenjeni spis neurejen. Obramba predlaga še zaslišanje dveh prič, ki sta bila navzoča pri Rotnikovi hišni preiskavi, in sicer Dejana Valenčaka in Natašo Šket , ki bi znala povedati, kakšne dokumente jima je Rotnik tedaj izročil.

Džravna tožilka specializiranega tožilstva Renata Vodnjov je prepričana, da ima tožilstvo dovolj dokazov, da Rotnika ne le obtoži, ampak tudi obsodi. Svoje dokazovanje bodo uprli predvsem na izjave prič in manj na dokumente. Ob tem je še dodala, da ugotovitve izrednega nadzora v Fursu glede Rotnikovega davčnega spisa ne dokazujejo, od on ni omenjenega dokumenta odtujil.

Spomnimo, da je Rotnik, kot smo večkrat že poročali, maja 2013 na Fursu izpolnil obrazec, v katerem je zapisal, da ima v sefu Nove Ljubljanske banke za 3,3 milijona evrov gotovine. Pol leta kasneje so ga zaradi tega zaslišali na Fursu. Inšpektor je tedaj med njegovim obiskom za kratek čas zapustil pisarne. In prav v tem času naj bi Rotnik omenjeni obrazec, ki naj bi bil eden izmed ključnih pri dokazovanju njegovega premoženja odtujil. A Rotnik to vseskozi zanika.

Kdaj se bo sojenje proti nekdanjemu prvemu možu TEŠ-a začelo bo znano po sodnih počitnicah.
