sl-169
sl
2019-07-19
https://www.vecer.com/oljarna-trdi-da-je-sporno-bucno-olje-umaknila-sama-profesor-pa-da-so-pesticidi-lahko-v-zemlji-se-30-let-10041645
Oljarna trdi, da je sporno bučno olje umaknila sama, profesor pa, da so pesticidi lahko v zemlji še 30 let

Fotografija je ilustrativna.

Po objavi članka o testu bučnih olj smo dobili odziv oljarne, ki trdi, da je olje umaknila na svojo pobudo in ne zaradi odredbe inšpekcije. Kako so lahko v živilu pesticidi, pa nam je pojasnil profesor z mariborske Fakultete za kmetijstvo in biosistemske vede.

Prejšnji teden smo objavili članek o testu bučnih olj , ki ga je v sodelovanju s tujimi potrošniškimi organizacijami opravila Zveza potrošnikov Slovenije. Odkrili so, da eno olje ni primerno za uživanje, zato so to prijavili Inšpekciji za varno hrano, veterinarstvo in varstvo rastlin.

Šlo je za bučno olje, 100 % nerafinirano jedilno bučno olje, Oljarne Kolarič z rokom uporabe do 31. decembra 2019. Ko smo zadevo preverili na inšpekciji, so nam sporočili, da je ugotovila, da so bili v olju res zaznani ostanki pesticidov in vzorec ni bil skladen z določili uredbe (ES) št. 396/2005 o mejnih vrednostih ostankov pesticidov v hrani in krmi rastlinskega in živalskega izvora. Vseboval je namreč aldrin in dieldrin. Izmerjena vrednost, izražena kot vsota dieldrina in aldrina, je znašala 0,41 mg/kg z merilno negotovostjo 0,20 mg/kg, mejna vrednost za bučna semena pa znaša 0,02 mg/kg. Tudi ob upoštevanju merilne negotovosti je izmerjena vrednost presegla mejno vrednost. Je pa bil izdelek varen glede na rezultate analiz in izdelane ocene tveganja za zdravje.

Ker bučno olje ni bilo skladno s prej navedeno uredbo, je inšpekcija izrekla ukrep prepovedi prometa, in proizvajalec je ob nadzoru inšpekcije izvedel umik iz prometa, ni pa bil izveden odpoklic, ker je bilo olje z oceno tveganja ocenjeno kot varno.

Oljarna Kolarič: Sami smo se odločili za umik

Za odziv smo prosili tudi Oljarno Kolarič. Zapisali so, da je bila v njihovem olju res zaznana prisotnost ostankov pesticidov, ki je v določeni meri presegala dovoljeno mejno vrednost za bučna semena. Pristojna inšpekcija je po pojasnilih oljarne do zaključka analiz olje umaknila iz prodaje, ni pa ukazala odpoklica. Nato je nacionalni laboratorij za zdravje, okolje in prehrano opravil preiskavo vzorcev in je prisotnost pesticidov bila potrjena, vendar pa je bilo ocenjeno, da je analizirano bučno olje kljub temu varno za uporabo, pojasnjujejo v Oljarni Kolarič. Izpostavljajo, da oljarna pesticidov, katerih ostanki so bili najdeni v analiziranem bučnem olju, v nobeni fazi proizvodnje ne uporablja. "Preiskava je pokazala, da gre dejansko za ostanke pesticidov, ki so se uporabljali v preteklosti (že pred desetletji, pri prejšnjih lastnikih in uporabnikih zemljišč), zaradi svoje obstojnosti v okolju pa so še zmeraj v določeni meri v zemlji. Odvisno od vremenskih razmer se tako ostanki teh pesticidov lahko v določeni meri (v večji meri, ko je pretežno suho in vroče) akumulirajo v plodu (buči)," so zapisali.

Ob daljšem sušnem obdobju v plod pride več snovi iz tal.

Hkrati pa zanikajo, da je bil Oljarni Kolarič izrečen ukrep prepovedi prometa in da naj bi bil proizvajalec pod nadzorom inšpekcije moral izvesti umik iz prometa.

"Varnost in kakovost naših izdelkov ter skrb za potrošnika so zmeraj bila in bodo tudi v bodoče naša vodila in prioritete. Zato smo se, kljub oceni nacionalnega laboratorija, da je analizirano bučno olje varno za uporabo, samoiniciativno odločili, da navedeno serijo bučnega olja umaknemo iz prodaje," so zaključili.

Danes smo od pristojne inšpekcije še enkrat dobili odgovor, da so naše prvotne navedbe njihovih ugotovitev resnične in da so izrekli ukrep umika serije olja iz prodaje, ki ga je nadzirala inšpekcija.

Pesticidi lahko prisotni tudi več kot 30 let

Hkrati smo za pojasnilo, kako dolgo se pesticidi, gre za klorirane ogljikovodike, lahko lahko zadržujejo v zemlji, prosili rednega profesorja na mariborski Fakulteti za kmetijstvo in biosistemske vede Maria Lešnika , ki nam je pojasnil, da je povsem mogoče, da se v zemlji še vedno nahajajo ostanki pesticidov, kot sta tudi odkrita aldrin in dieldrin, pa čeprav sta prepovedana že okoli 20 ali 25 let.

Dr. Mario Lešnik

Podoben primer so imeli pred leti na Gorenjskem, kjer je sadjar kupil star sadovnjak in še 9 ali 10 let po nakupu so bile v zemlji sledi endrina, pa čeprav ga je prejšnji lastnik uporabljal dve leti pred prodajo, ko je bila uporaba povsem legalna. Lešnik poudarja, da je od več različnih dejavnikov odvisno, kako dolgo bodo pesticidi v zemlji. Ob določenih dejavnikih, kot je na primer nizek Ph tal, se lahko pesticidi zadržujejo v zemlji tudi 30 let ali več, je opozoril. "To je harmonika. Lahko imate visoko mikrobiološko aktivnost v tleh s Ph-jem blizu 7, potem bo to trajalo mogoče 7 do 9 let, če pa so tla zbita, niso zračna, brez mikrobiološke aktivnosti, itd., lahko traja tudi 30 let," je poudaril.

Kaj lahko stori kmet, ki je zaznal pesticide v zemlji in potem tudi v pridelku, pa profesor pove, da bi lahko povečal količino organskih gnojil, da se poveča mikrobna aktivnost in potem ti mikrobi čim prej razgradijo ostanke pesticidov. Teoretično obstajajo tudi rastline, ki imajo manjšo sposobnost sprejemanja ostankov pesticidov skozi koreninski sistem. Kobulnice, med katere spada tudi korenje, vase posrkajo velike količine snovi iz tal in so zato na takšnih tleh neprimerne za gojenje. So pa rastline, kot so recimo metuljnice (grah, fižol, soja, arašid, leča, bob), ki ne vsrkajo toliko teh snovi iz tal. "Če bi bil to vrtnar, bi mu svetoval setev travno-deteljne mešanice, ki se potem kosi in se uporablja kot krma za živali. Za vsaj dve, tri leta, a ni nobenih zagotovil, da bi potem v tleh ne bi bilo več teh ostankov."

Uradnih postopanj za takšne primere ni. Imamo pa navodila za primere ostankov težkih kovin, recimo za celjsko kotlino, Mežico in druga območja v Sloveniji, za katera se priporoča oziroma odsvetuje gojenje določenih vrst poljščin.

Lešnik je tudi poudaril, da so v zadnjem času močno napredovale metode analiz, ki zdaj zaznajo tudi res majhne količine ostankov pesticidov.


Kaj takega se danes ne more več zgoditi, saj se takšnih kemikalij več ne uporablja. "Ta bremena, stara 25 let, bodo pa še nekaj časa trajala," je povedal. Zdaj uporabljamo takšne kemične pripravke, ki se v 50 odstotkih razgradijo najkasneje v šestih mesecih. To pomeni, da so v tleh prisotna največ tri leta.

Ostanke DDT in podobnih kloriranih ogljikovodikov bi dandanes verjetno našli tudi v slovenskih gozdovih. "Te kemične snovi namreč izjemno izjemno počasi razpadajo," je poudaril in opozoril, da so se klorirani ogljikovodiki nekoč uporabljali tudi v lesnopredelovalni industriji, saj so z njimi povečevali obstoj lesa. Zgodilo se je tudi, da so v takšni tovarni ostanke lesa, ki je bil že premazan s temi snovmi, potem kompostirali in jih uporabili na kmetijskih zemljiščih. Po desetih leti so bile te substance še vedno prisotne in so se ljudje čudili, kako je to mogoče, saj ni tega nihče uporabljal za škropljenje. Na tak način so obdelovali veliko izdelkov, od pohištva, parketa, laminatov, vrat, oken, ladijskih podov, tudi ladje in čolne so impregnirali s temi kloriranimi ogljikovodiki. Zelo znano je tudi, da so z njimi premazali tramove na železniških tirih, in naš sogovornik pravi, da so prebivalci, ki živijo v bližini tirov, izpostavljeni tudi tem snovem.
