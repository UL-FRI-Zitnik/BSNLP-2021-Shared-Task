sl-38-2
sl
2019-01-08
http://www.24ur.com/novice/slovenija/pogresate-sneg-vsega-je-kriva-lega-na-juzni-strani-alp.html
Pogrešate sneg? Vsega je kriva lega na južni strani Alp

Zadnje dni se številni - ne samo žičničarji – jezite zaradi pomanjkanja snega. Čeprav tudi lansko zimo januarja nismo imeli snega, smo pa zato februarja že negodovali zaradi obilne snežne pošiljke, pa mnoge jezi, da ga imajo severno, zahodno in južno od nas, pri nas pa ga le nekaj malega na vzhodu države. Razlog, da nas je sneg ’zaobšel’ je v orografski pregradi oziroma legi na južni strani Alp.

Kot pojasnjuje naš hišni prognostik Rok Nosan , je vzrok za obilne snežne padavine v delih Avstrije, Nemčije in Švice močan severni tok, ki se je nad Evropo vzpostavil v preteklem tednu. Ta zrak je razmeroma vlažen in na svoji poti proti jugu naleti na visoke Alpe, kjer se je prisiljen dvigniti. Pri dviganju se ohlaja in ker hladen zrak ne more sprejeti toliko vlage kot toplejši, se odvečna vlaga izloči v obliki padavin. Močnejše sneženje je torej posledica narivanja hladne in vlažne zračne mase na severna pobočja Alp. Običajno najobilneje sneži tik pred in tik za najvišjimi vrhovi. Ponekod je tako v zadnjih dneh zapadlo že več kot meter novega snega, sneženju pa še ni videti konca.

Višina snežne odeje v Evropi. Na karti je z rdečo, vijolično in modro barvo označeno območje s snežno odejo. Rdeča barva označuje severna pobočja Alp, kjer je zapadlo največ snega.

Ker zrak v severnih Alpah izgubi precej vlage, se na južno stran spušča kot fen, kar pomeni, da se moramo pri nas sprijazniti le z občasnimi posameznimi snežinkami. Severni fen je močan in sunkovit veter, ki je po nastanku podoben burji. Pojavi se ob pretakanju zraka preko gorskih pregrad v zavetrne doline. V Sloveniji je najpogostejši karavanški fen, ki nastane ob spuščanju zraka v Ljubljansko kotlino, občasno pa se fen pojavlja tudi v dolini Save Bohinjke, pod Kamniško-Savinjskimi Alpami in Pohorjem. Ob spuščanju preko gorskih pregrad se zrak močno ogreje in osuši, zato je to kljub severni do severozahodni smeri razmeroma topel veter, ki lahko doseže tudi viharne hitrosti in povzroča škodo, kar se je pred nekaj dnevi zgodilo na Gorenjskem.

Te dni se je nad Evropo pojavil tako imenovani severni zastoj. To pomeni, da se nad Veliko Britanijo in Francijo zadržuje obsežno območje visokega zračnega tlaka (anticiklon), ki blokira splošno zahodno zračno cirkulacijo. Ker je trenutna postavitev anticiklona nad Francijo in Veliko Britanijo Sloveniji preblizu, hladen zrak potiska vzhodneje od nas. To pomeni, da hladne zračne mase potujejo iznad Skandinavije proti jugovzhodni in deloma vzhodni Evropi. Nad našimi kraji tako prevladujejo severni vetrovi.

Takšno vreme pa bo vztrajalo še približno en teden

Ker bo tudi v prihodnjih dneh nad Evropo prevladoval močan severni zračni tok, večjih vremenskih sprememb še ne pričakujemo. Severno stran Alp bo po krajši prekinitvi že danes zajelo novo obilno sneženje. Snežna odeja se bo ponekod odebelila še za več kot meter, k nam pa bodo segle le 'drobtinice'. Tudi na naši najvišji meteorološki postaji na Kredarici (Arso) je snega nenavadno malo za ta čas, le 25 centimetrov, kar je pravo nasprotje lanskemu letu, ko ga je bilo že več kot tri metre. Verjetnost za obilnejšo pošiljko padavin se bo pri nas povečala šele po 15. januarju, a takrat bo za sneg lahko tudi pretoplo.
