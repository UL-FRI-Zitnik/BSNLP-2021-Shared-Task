sl-112
sl
2019-10-11
http://www.slovenskenovice.si/bralci/clanek/video-bralec-trdi-da-je-slo-za-prekomerno-policijsko-silo-235991
POLICIJA ODGOVARJA

VIDEO: Bralec trdi, da je šlo za prekomerno policijsko silo

V nočnih urah prvega oktobra v Celju.

CELJE – Na nas se je obrnil bralec z videoposnetki nočnega dogajanja na enem izmed bencinskih servisov v Celju. Zapisal je, da je policist prekršil pooblastila. »Obračam se na vas za pomoč, da se javno pove, kaj se je zgodilo včeraj 1.10.2019 ob 23 uri v Celju na Petrolovi črpalki na Mariborski cesti. Posredujem vam, kar sem že poslal Varuhu človekovih pravic in na pritožbe policije. Prosim za pomoč, da se ti policisti javno razkrinkajo in odgovarjajo za svoja dejanja,« je zapisal bralec, katerega ime hranimo v uredništvu.

Za pojasnilo o tem, kaj se je dogajalo, smo se obrnili na Policijsko upravo Celje, kjer nam je predstavnica za odnose z javnostmi razložila: »1. oktobra 2019, ob 23.29, je na OKC PU Celje poklical policist PP Laško, ki je na bencinskem servisu Petrol na Mariborski cesti v Celju, v svojem prostem času, zaznal kršitev javnega reda in miru in sicer je opazil neznanca, ki je v očitno pijanem stanju grozil zaposlenemu na bencinskem servisu, se nedostojno vedel in pozival k pretepu. Policist je v skladu s 27. členom Zakona o nalogah in pooblastilih policije (ZNPPol), dolžan tudi v prostem času preprečevati nezakonita dejanja. Ker je bil policist v tem primeru sam, je v skladu s 3. odstavkom 27. člena zakona o nalogah in pooblastilih policije, o kršitvi obvestil OKC PU Celje, ki je na kraj napotil patruljo PP Celje.«

Zaloten pri prekršku

Na kraj sta prišla še dva policista: »Kršitelju sta večkrat ukazala, naj preneha s kršitvijo, le-ta njunih navodil ni upošteval in je intenzivno nadaljeval, zato sta ga opozorila, da bo v primeru, če s kršitvijo ne bo prenehal, zoper njega odrejeno pridržanje. Ker kršitelj, ki je bil neposredno zaloten pri prekršku in pod očitnim vplivom alkohola, s kršitvijo klub zakonitim ukazom policistov ni

prenehal, sta mu policista odredila pridržanje do streznitve. Ko sta nameravala opraviti varnostni pregled, se je kršitelj uprl in skušal pobegniti, pri tem pa se je v postopek vključil policist v civilu, ki je OKC o kršitvi tudi obvestil. Kršitelja so policisti obvladali, mu nadeli sredstva za vezanje in vklepanje in ga odpeljali v prostore Policijske postaje Celje, kjer je do streznitve ostal v pridržanju.«

V policijskem postopku nismo zaznali elementov, ki bi kazali na prekomerno uporabo sile.

Kdaj lahko policist nekoga vklene?

»Sredstva za vezanje in vklepanje smejo policisti uporabiti, če je glede na okoliščine mogoče pričakovati, da se bo oseba upirala ali samopoškodovala, napadla ali pobegnila, ali če je to nujno za varno izvedbo privedbe ali pridržanja. V omenjenem primeru so bili pogoji za uporabo sredstev za vezanje in vklepanje izpolnjeni,« so še pojasnili na PU Celje.
