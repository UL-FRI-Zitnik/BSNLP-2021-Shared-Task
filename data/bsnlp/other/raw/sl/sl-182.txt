sl-182
sl
2019-12-20
http://www.politikis.si/2019/12/polnar-trdi-sem-najboljsi-poslanec-v-zgodovini-desus-in-niso-tako-neumni-da-bi-me-odslovili/
Polnar trdi: Sem najboljši poslanec v zgodovini DeSUS in niso tako neumni, da bi me odslovili

Poslanec DeSUS Robert Polnar ne namerava zapustiti poslanske skupine, tudi v prihodnje pa bo glasoval po svoji vesti. Prepričan je, da je najboljši poslanec v zgodovini DeSUS in da zato tudi poslanska skupina ni tako neumna, da bi ga odslovila. Medtem pa vodja poslancev DeSUS Franc Jurša napoveduje, da se bodo po praznikih pogovorili o sodelovanju.

Polnar je v četrtek v nasprotju s poslansko skupino glasoval proti imenovanju Angelike Mlinar za kohezijsko ministrico, nedavno pa je razburil z nasprotovanjem zakonu o izvrševanju proračunov. V svojih stališčih je neomajen in tako je Jurša že po glasovanju o Mlinarjevi ocenil, da so blizu razhoda s poslancem. Napovedal je temeljit pogovor z njim.

Polnar se je danes na Jurševe izjave odzval ostro: “Kar je kolega Jurša izgovoril, je navadna mlačna voda, ne pa ostre besede. To je take sorte mlačna voda, o kateri se jaz nimam kaj pogovarjati z njim.”

Sicer pa od pogovora nič ne pričakuje. “Pet nas je v poslanski skupini. Štirje trdi in jekleni možje, sposobni bliskovitega spreminjanja lastnega mnenja v dveh minutah o isti stvari, vsak dan desetkrat, če je potrebno,” je dejal. Medtem ima on svoje stališče, ki ga zastopa ves čas in je vedno, kot pravi, utemeljeno na premisleku.

V tem se v poslanski skupini razlikujejo, a te razlike po njegovem mnenju niso tako velike, da bi bilo treba “opletati z nekimi napovedmi temeljitega pogovora”. Pač pa so to razlike, s katerimi lahko v poslanski skupini živijo in mirno delujejo kot doslej.

Tako Polnar napoveduje, da bo ostal v DeSUS, a načina delovanja ne bo spreminjal. Glasoval bo po svoji vesti, saj ima reprezentativni mandat in ni vezan na kakršna koli navodila. Kot je poudaril, je v poslanski skupini zato, ker je bil izvoljen kot poslanec DeSUS in je to njegova poklicna dolžnost, ki da jo opravlja zelo dobro in je najboljši poslanec DeSUS v zgodovini te stranke.

Zato je prepričan, da ga tudi poslanska skupina ne bo odslovila, “ker tako neumni niso” in si ne morejo privoščiti, da bi ga izgubili. Prav tako ocenjuje, da mu ne morejo vzeti vodenja odbora DZ za finance in bi bilo glede na to, kako ga vodi ter koliko zaostankov je počistil z dnevnega reda, skrajno neumno, da bi ga odstavljali.

Jurša pa je v današnji izjavi ponovil, da se bodo s Polnarjem po praznikih sestali ter se pogovorili o nadaljnjem sodelovanju. V poslanski skupini si želijo, da se pogovarjajo in dogovorijo o posameznih zadevah ter poskušajo enotno nastopiti. Razume, da ima poslanec v nekaterih zadevah različno mnenje, ne pa o najbolj ključnih vprašanjih.

“Večini se je včasih pač treba prilagoditi,” meni Jurša. Razume sicer tudi ustavo, po kateri ima poslanec pravico glasovati po svoji vesti, “a če si v koaliciji, moraš včasih sodelovati tudi za širši interes”. V manjšinski vladi, ki mora iskati glasove tudi v opoziciji, je sicer vsak manjkajoči glas lahko usoden za pomembne projekte ali imenovanja. (sta/ured)
