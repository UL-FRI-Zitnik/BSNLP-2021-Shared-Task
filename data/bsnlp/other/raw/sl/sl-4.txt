sl-4
sl
2019-07-25
https://www.dnevnik.si/1042893319/svet/v-zda-bodo-na-zvezni-ravni-znova-izvrsevali-smrtne-kazni
V ZDA bodo na zvezni ravni znova izvrševali smrtne kazni

Obama se je za revizijo odločil zaradi odmevnih težav s sredstvom za usmrtitev z injekcijo. V ZDA vlada pomanjkanje tovrstnih sredstev, ki izpolnjujejo pogoj, da smrtna kazen ne sme biti okrutna in nenavadna. Proizvajalci sredstev za usmrtitve iz tujine so jih tudi nehali prodajati v ZDA.

Zvezne države, kjer imajo smrtno kazen, so se skušale znajti po svoje in prišlo je do nekaj mučnih dolgotrajnih usmrtitev. Obama je takrat posredoval na zvezni ravni.

Pravosodno ministrstvo sedaj sporoča, da je bila revizija končana in da se lahko smrtne kazni spet izvršujejo. "Kongres je izrecno dovolil smrtno kazen skozi zakonodajo in žrtvam zločinov in njihovim družinam dolgujemo izvrševanje kazni, ki jih določa naš pravosodni istem," je sporočil Barr.

Izvrševanje smrtnih kazni na zvezni ravni je bilo v ZDA izjemno redko. Od leta 1988, ko je vrhovno sodišče ZDA obnovilo smrtno kazen, so jih izvršili le tri. Nazadnje so leta 2003 usmrtili moškega, ki je ugrabil, posilil in ubil vojakinjo.

Republikanci s smrtno kaznijo na splošno nimajo težav, demokrati pa imajo mešana stališča. Predsedniški kandidat Joe Biden je na primer pred 25 leti podprl zakon, ki je razširil smrtno kazen na več zločinov, sedaj pa si je premislil in napoveduje ukinitev smrtne kazni na zvezni ravni, če bo izvoljen za predsednika ter poziva zvezne države naj storijo enako.

Umor je v ZDA kaznivo dejanje po zakonodajah zveznih držav in primere rešujejo državni in lokalni policisti, preganjajo pa državni in lokalni tožilci. Na zvezni ravni so na smrtne kazni obsojeni na primer vojaki, pa tudi teroristi.
