sl-83
sl
2018-08-07
https://govori.se/novice/del-frankfurtskega-letalisca-so-morali-evakuirati-zaradi-policijske-operacije/
Del frankfurtskega letališča so morali evakuirati zaradi policijske operacije

Del frankfurtskega letališča so danes zaradi policijske operacije evakuirali, prekinili pa so tudi vkrcavanje na letala, je sporočila nemška zvezna policija. Razlog za evakuacijo je bil nepooblaščen vstop najmanj ene osebe v varovano območje, poroča nemška tiskovna agencija dpa.

"Policijska operacija poteka na območju A terminala 1 frankfurtskega letališča," je policija zapisala na Twitterju.

Za evakuacijo so se odločili zaradi incidenta pri varnostnem nadzoru. "Vemo, da je najmanj ena oseba nepooblaščeno vstopila v varovano območje," je na letališču povedal tiskovni predstavnik policije Reza Ahmari.

Z izvajanjem varnostnega nadzora so kljub temu nadaljevali, so pa ustavili vkrcavanje in izpraznili varovano območje, je dodal. To so potrdili tudi v družbi Fraport, ki upravlja letališče. Tiskovna predstavnica je pojasnila, da so vkrcavanje ustavili okoli 11.30. Letalska družba Lufthansa je sporočila, da so zaradi tega prekinili večji del postopkov prijave na let. Na območjih A in Z potniki ne morejo več vstopati in izstopati iz letal. Letala morajo po pristanku s potniki na krovu počakati na letališki ploščadi.

Do podobnega incidenta je na terminalu 1 tega letališča prišlo tudi pred dvema letoma, ko je ženska odšla v varovano območje, čeprav nadzora še niso končali. Tedaj so evakuirali 5000 potnikov, več okoli 100 letov pa je bilo odpovedanih. Podobno so konec preteklega meseca izpraznili terminal 2 na münchenskem letališču, potem ko se je neka ženska brez pregleda izmuznila mimo varnostnikov. Terminal je bil ohromljen okoli sedem ur. Več sto letov so odpovedali.

Letališče v Frankfurtu sicer velja za najbolj prometno nemško letališče. Na njem so lani našteli 64,5 milijona potnikov.
