sl-173
sl
2019-12-01
http://www.slovenskenovice.si/novice/svet/clanek/znanstvenik-trdi-da-so-na-marsu-zuzelke-252823
Znanstvenik trdi, da so na Marsu žuželke

Ugledni entomolog že 45 let proučuje insekte. Je res našel dokaze o življenju na planetu?

Dolga leta se je posvečal proučevanju posnetkov z Marsa.

Ugledni entomolog z univerze v Ohiu dr. William Romoser je prepričan, da je našel dokaze, da se po Marsu plazijo insekti. To je povedal na nedavni predstavitvi svojega referata na ameriškem entomološkem društvu v St. Louisu (Missouri). Romoser, ki že 45 let proučuje insekte, je dolga leta proučeval Nasine posnetke z Marsa. Videl je nekaj, kar ga je prepričalo, da gre za žuželke, ki so bile naključno posnete. »Na Marsu je bilo in je še življenje,« je drzno izjavil Romoser, zaslužni profesor medicinske entomologije na univerzi v Ohiu. Dodaja, da so bile insektom podobne oblike na številnih posnetkih z rdečega planeta.

Posnetki naj bi kazali obstoj fosilnih dokazov pa seveda to, da na Marsu še zdaj živijo takšna bitja.

Takole je profesor razčlenil telo žuželke.

Žuželke, pravi, imajo telo sestavljeno iz členov, kril, nog in anten. Tak opis je tradicionalno dovolj za identifikacijo insekta na Zemlji. Romoser meni, da bi bile te značilnosti veljavne za potrditev, da so na Marsu živeči organizmi tudi dejansko žuželke. Posnetki naj bi kazali tudi obstoj fosilnih dokazov pa seveda to, da na Marsu še zdaj živijo takšna bitja. To sklepa po njihovem posebnem položaju, dokazih gibanja, letenja in očitnega medsebojnega vplivanja, omenja še svetleča očesa. Med svojo predstavitvijo je entomolog delil sliko nečesa, kar je videti kot žuželka, podobna čebeli, ki leti po zraku, torej Marsovi atmosferi, pa tudi posnetek, na katerem je bitje blizu male votline.

Na prvi pogled Romoserjeva raziskovanja zvenijo preveč fantastično, da bi jim verjeli. A je treba poudariti, da na univerzi v Ohiu že 45 let poučuje entomologijo in je soavtor štirih učbenikov, ki jih uporablja mnogo izobraževalnih ustanov. Tako je pričakovati, da bo znanstvena skupnost njegove ugotovitve in proučevanja vzela resno, vendarle gre za resnega znanstvenika.

No, Nasa že dlje zaznava prisotnost metana v atmosferi, ki občasno niha, nedavno so zaznali tudi povečano prisotnost kisika – oba plina sta povezana z biološkimi procesi, a tudi nebiološkimi.

Mars postaja čedalje bolj zanimiv. Še več o njem bodo že prihodnje leto pokazale tri nove robotske sonde, ki jih nameravajo Američani, Evropejci in Kitajci poslati k četrtemu planetu našega osončja. Vse so opremljene z mobilnimi roverji; evropskega in kitajskega bo poganjalo sonce, znatno večjega in težjega Nasinega pa jedrski vir energije.
