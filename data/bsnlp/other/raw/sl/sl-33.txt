sl-33
sl
2019-08-31
https://www.dnevnik.si/1042896724/lokalno/gorenjska/radovljicani-rekorderji-v-prijavah-za-prostovoljne-voznike-starejsih
Radovljičani rekorderji v prijavah za prostovoljne voznike starejših

Kar več kot 15 mlajših upokojencev se je, ko so izvedeli, da Prostofer prihaja tudi v ta del Slovenije, na občini Radovljica javilo za prostovoljne voznike. »To je rekordno število prijav,« je povedal Miha Bogataj, direktor zavoda Zlata mreža. Prostofer je, kot pojasnjujejo v logaškem zavodu, skovanka iz besed 'prostovoljni' in 'šofer'. »Je trajnostni vseslovenski prostovoljski projekt za mobilnost starejših, ki povezuje starejše osebe, ki potrebujejo prevoz in ne zmorejo uporabljati javnih in plačljivih prevozov, s starejšimi aktivnimi vozniki, ki radi priskočijo na pomoč,« opisuje Bogataj. Številni starejši imajo namreč velike težave s prevozi, sploh če so doma zunaj mestnih središč, kjer ni razvite avtobusne mreže.

»Tisti bolj oddaljeni se velikokrat ne morejo odpraviti po opravkih, kadar želijo, temveč se prilagajajo možnostim oziroma času, ko jim lahko pomagajo družinski člani ali prijatelji. Nekateri pokličejo taksi, vendar pa to pomeni dodatne stroške, kar je za mnoge prehud finančni zalogaj.« Prostofer tako starejšim omogoča lažjo dostopnost do zdravniške oskrbe, brezplačen prevoz do javnih ustanov, trgovinskih centrov in podobno.

Prostovoljni vozniki: Imamo čas in lahko pomagamo

»Odzval sem se povabilu in se odločil sodelovati, ker mislim, da je treba ljudem v stiski pomagati. Imam čas, ker sem v pokoju, živim v centru in ni mi težko sesti v avto, se odpeljati in s tem komu pomagati,« nam je zaupal Tomaž Vidmar iz Radovljice. Vozniški izpit, kot se je pohvalil, ima že 52 let in v tem času še ni bil udeležen v prometni nezgodi. Tudi policisti so ga v več kot pol stoletja na cesti ustavili le dvakrat, in še to v preventivnih akcijah.

Med udeleženci prvega srečanja prostovoljnih voznikov v Radovljici smo opazili tudi kar nekaj voznic. Med njimi je bila tudi gospa Sabina , sicer prebivalka Zvirč v sosednji tržiški občini, kjer ta projekt še ne deluje. A je to ni ustavilo. »Pred časom sem v časopisu prebrala, da v Radovljici potrebujejo prostovoljne voznike. Poklicala sem na občino in dogovorili smo se, da se pridružim Radovljičanom. Tudi sama sem upokojenka in imam zato precej prostega časa. Želim pomagati takim, ki ne vozijo in imajo težave s prevozom,« nam je zaupala.

Uporabniki vedo, da se lahko na nekoga zanesejo

»Ponosen sem, da se je javilo toliko prostovoljcev,« pravi župan Radovljice Ciril Globočnik . Radovljiška občina je za potrebe prevozov najela električni avtomobil s kakovostnejšo baterijo, ki bo brezhibno delovala tudi v zimskih mesecih. Največ klicev s potrebo po prevozih pričakuje iz okoliških vasi, kjer so povezave z Radovljico z javnim potniškim prometom slabše.

»To je edinstven projekt, ker gre za storitev prevoza od vrat do vrat. Voznik pride iskat tistega, ki potrebuje prevoz, na dom, ga odpelje po opravkih in ga pripelje nazaj domov,« opisuje Bogataj. »Kar 90 odstotkov vseh voženj vozniki opravijo od doma do zdravstvene ustanove in nazaj. Sledijo prevozi po nakupih, v druge javne ustanove in podobno. Pred prazniki pa ni redkost, da prostovoljni vozniki klicatelje odpeljejo tudi na pokopališče, da lahko prižgejo kakšno svečo,« opisuje. »Povsod, kjer deluje Prostofer, pa se bistveno poveča socialna vključenost uporabnikov. Imajo nekoga, na katerega se lahko vedno obrnejo, ko potrebujejo prevoz,« še dodaja.
