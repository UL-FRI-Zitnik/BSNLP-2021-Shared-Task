sl-189
sl
2019-12-11
https://www.delo.si/novice/slovenija/knovs-trdi-da-je-zaposlovanje-na-sovi-sistemsko-problematicno-259570.html
Knovs trdi, da je zaposlovanje na Sovi sistemsko problematično

Komisija za nadzor obveščevalnih in varnostnih služb je po včerajšnji zaprti seji objavila uradno sporočilo.

Komisija za nadzor obveščevalnih in varnostnih služb (Knovs) je, kot je včeraj napovedal njen predsednik Matej Tonin , v uradnem sporočilu predstavila vsebino včerajšnje seje. Ta je bila zaprta, Tonin, edini pristojen za dajanje izjav javnosti, se je včeraj novinarjem izognil in šele nato čivknil, da bo javnost pisno obveščena danes.

To se je zgodilo. Kot med drugim piše v sporočilu, je Knovs glede zaposlovanja na Slovenski obveščevalno-varnostni agenciji (Sovi) opravil pogovore z Ivanom Jordanom , županom Občine Škofljica, Lidijo Apohal Vučković , glavno inšpektorico na Inšpektoratu za javni sektor, ter Rajkom Kozmeljem , direktorjem Sove.

Komisija je na podlagi dokumentacije in pogovora z inšpektorico sklepala, da oseba N. H. dne ni izpolnjevala vseh pogojev za delovno mesto, ki ga je zasedla. Obdržala ga je, ker je bila z njo sklenjena nova pogodba in kasneje še aneks k pogodbi z dne, s katerima je bila prerazporejena na delovno mesto, za katerega je izpolnjevala pogoje.

Nenavadno je tudi to, da je N.H. dobila pozitivno zdravniško spričevalo za zaposlitev na Sovi v času, ko je bila na dolgotrajnem bolniškem staležu. Če bi bil inšpekcijski nadzor opravljen v času veljave prve pogodbe, bi inšpektorat predlagal kadrovski komisiji razveljavitev pogodbe, piše v sporočilu.

Na prihodnjo sejo povabili Šarca in Črnčeca

Komisija je prepričana, da je inšpektorat preverjal zgolj listinsko izpolnjevanje pogojev, ni pa preverjal vsebinskih kompetenc, saj za to nima pooblastil. Za inšpekcijo tako ni bilo moteče, da znanje tujega jezika ni bil pogoj za zaposlitev na delovno mesto v Sovi, ki se ukvarja z mednarodnim sodelovanjem. Komisija, kot še piše v sporočilu, zaznava sistemski problem pri zaposlovanju na Sovi, saj agencija po njenem mnenju zaposluje posameznike, preden ti izpolnjujejo formalne pogoje.

Knovs bo poleg vodje kadrovske službe in članov razpisnih komisij na Sovi na naslednjo sejo povabi še predsednika vlade Marjana Šarca in državnega sekretarja na vladi dr. Damirja Črnčeca , piše ob zaključku sporočila.
