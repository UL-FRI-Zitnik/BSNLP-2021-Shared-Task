sl-180
sl
2019-05-10
http://www.slovenskenovice.si/sport/odmevi/clanek/angleski-nogometni-brexit-179015
Angleški nogometni brexit

Tottenham v otoškem finalu lige prvakov. Zaradi denarja ne bo izstopa iz Evrope.

AMSTERDAM – Velika Britanija si želi iz Evropske unije predvsem zaradi tega, ker noče, da ji kot nekdanji kolonialni velesili ukaze podeljuje Nemčija. V letošnji nogometni ligi prvakov bodo Angleži v finalu 1. junija v Madridu klubsko opravili kar med seboj, brez nadležnih tekmecev s celine.

Po Liverpoolu se je namreč tudi Tottenham po pravi drami prebil v sklepno dejanje, Ajax je po zmagi z 1:0 v britanski prestolnici v povratni polfinalni tekmi v Amsterdamu ob polčasu vodil z 2:0 ( Matthijs de Ligt 5., Hakim Ziyech 35.), Lucas Moura (55., 59., 90.+6.) pa je poskrbel za zasuk in prvi finale ostrog v elitnem klubskem tekmovanju stare celine. Zaključni dvoboj bo prvi vseangleški po letu 2008 (Manchester United – Chelsea).

»Čestital bi svojim igralcem, superjunaki so. Že pred tekmo sem jim dejal, da so junaki, zdaj so ta naziv še presegli,« je bil v solzah sreče trener Tottenhama Mauricio Pochettino . Superjunak večera je bil seveda Brazilec Lucas Moura, izgnanec iz Paris Saint-Germaina, ko je ta v svoje vrste pripeljal Neymarja . Pariški bogatuni so se letos v ligi prvakov spet spotaknili, Moura pa je ob nogometnih beatlih iz Liverpoola poskrbel, da bodo na Otoku zdaj, s športne strani, zaradi svojih dosežkov še bolj našopirjeni. Čeprav iz lige prvakov, kot iz Evropske unije, seveda absolutno ni smiselno izstopiti, saj se v njej vrti in lahko zasluži ogromno denarja.

Okaral soigralce

»Nogomet prinaša trenutke, ki jih ne moremo predvideti. Zdaj moramo le uživati, počutim se kot še nikoli v življenju,« je pripovedoval Moura. Tottenhamove soigralce je z besedami, ki jih ni izbiral, padla je marsikatera težka, po na videz izgubljenem položaju ob polčasu podžgal poškodovani kapetan angleške reprezentance Harry Kane .

»Fantje so se zazrli globoko vase, pokazali strast, duha in srce, ki si jih lahko le želimo,« je kolege pohvalil Kane, ki bi lahko do 1. junija morebiti toliko okreval, da bi zaigral v največji klubski tekmi v karieri. »Težko je najti prave besede, nogomet je pač krut šport. Moramo prestati to moro in iti naprej. Je pa liga prvakov tako posebna, da tudi igralci vedo, da tega ne bodo mogli preboleti kar čez noč,« je bil skrušen Ajaxov trener Erik ten Hag . A ob prejšnjih izločitvah madridskega Reala in Juventusa tudi pristavil: »Sem pa vseeno ponosen na fante, na to, kar so postorili v tej sezoni.«
