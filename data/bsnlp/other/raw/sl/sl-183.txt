sl-183
sl
2019-12-19
http://www.slovenskenovice.si/novice/slovenija/clanek/andrej-sisko-trdi-slovenska-policija-z-orozjem-nad-nemske-novinarje-video-262444
Andrej Šiško trdi: slovenska policija z orožjem nad nemške novinarje (VIDEO)

V Sloveniji naj bi Štajersko vardo snemala ekipa nemške televizije ZDF.

»Slovenska policija z orožjem nad nemške novinarje,« tako začne zapis na družbenem omrežju Andrej Šiško , vodja t.i. Štajerske varde. Kot pišejo sami, gre za obrambno skupino: »Prostovoljna obrambna skupina Štajerska Varda je bila ustanovljena z namenom varovanja suverene Dežele Štajerske. Prvi Maistrov bataljon Štajerske Varde sestavljajo svobodni ljudje pod poveljstvom generala A. Šiška.«

Na svojem osebnem profilu pa Šiško dodaja video, v katerem domnevno policija ustavi televizijsko ekipo iz Nemčije, ki je prišla snemat Štajersko vardo. Na posnetku naj bi bili slovenski policisti, eden celo z orožjem meri proti nekomu v avtomobilu, v ozadju se sliši helikopter. Šiško ob tem piše: »Vse se je dogajalo en kilometer od državne meje na javni poti. Tisti, ki se odpravljate v toplice v Podčetrtek, bodite previdni, da ne dobite od varuhov reda pištolo na čelo. Kajti, Atomske toplice so dobrih sto metrov od državne meje. Prosim vas, da ne obsojate policistov, ker oni samo izvršujejo ukaze od butalcev iz Ljubljane. Prispevek nemške državne TV - ZDF si lahko ogledate 27.12.2019.«

Spomnimo, Andrej Šiško bi moral v zapor, a tja ni šel . Mariborsko sodišče je Šiška marca obsodilo na osem mesecev zapora, pri čemer pa je večino kazni odslužil že s priporom.

Prav zaradi samoklicane obrambne skupine Slovenije je Ministrstvo za notranje zadeve pripravilo novelo zakona o varstvu javnega reda in miru, ki ostreje kaznujejo nošenje orožja ali njegove imitacijo ali celo zgolj predmetov, ki spominjajo na orožje, ki pa še ni sprejet.

Glede omenjenega videa in dogodka, smo vprašanja poslali na MNZ. Odgovore čakamo.
