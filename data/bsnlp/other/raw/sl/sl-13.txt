sl-13
sl
2019-07-16
https://www.dnevnik.si/1042892318/svet/pjongjang-ameriskojuznokorejske-vojaske-vaje-bodo-vplivale-na-pogajanja
Pjongjang: Ameriško-južnokorejske vojaške vaje bodo vplivale na pogajanja

To je bila prva izjava iz Pjongjanga, odkar sta se ameriški predsednik Donald Trump in severnokorejski voditelj Kim Jong Un na nenapovedanem srečanju na demilitariziranem območju med Korejema konec junija dogovorila o obnovitvi pogovorov o jedrski razorožitvi.

Neimenovan tiskovni predstavnik severnokorejskega zunanjega ministrstva je za severnokorejsko tiskovno agencijo KCNA opozoril, da medtem ko potekajo usklajevanja glede delovnih pogovorov med ZDA in Severno Korejo, Washington načrtuje skupno vojaško vajo z Južno Korejo. »Če jih bodo izvedli, bo to vplivalo na delovne pogovore,« je dejal.

Severna Koreja bo spremljala naslednjo potezo ZDA in se nato odločila, ali bomo nadaljevali pogovore, je dodal.

ZDA in Južna Koreja v avgustu načrtujeta skupne vojaške vaje. Obseg skupnih vaj sta sicer državi zmanjšali po prvem vrhu Trump-Kim lani v Singapurju, da bi s tem pripomogli k odprtju dialoga s Severno Korejo.

Na zadnjem srečanju konec junija sta se Kim in Trump rokovala čez betonsko ploščo, ki ločuje Korejski polotok, nato pa je Trump kot prvi ameriški predsednik stopil na severnokorejska tla. Na pogovoru sta se dogovorila tudi za obnovitev zastalih pogajanj o jedrski razorožitvi na delovni ravni.
