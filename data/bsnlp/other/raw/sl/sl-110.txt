sl-110
sl
2019-05-04
http://www.24ur.com/novice/slovenija/piranski-zupan-trdi-da-je-pisma-napisal-v-okviru-fotografskega-projekta.html
Piranski župan trdi, da je pisma napisal v okviru fotografskega projekta

Po razkritju pisem prvega moža Pirana, se je na telenovelo z naslovom 'Nori župan', kot je zadevo sam poimenoval na Facebooku, odzval župan Đenio Zadković. Kot je pojasnil, je pisma svetovnim voditeljem pošiljal že leta pred nastopom funkcije, in sicer v okviru fotografskega projekta.

" Telenovela Nori župan, drugi del ... " Tako se začne včerajšnji zapis piranskega župana Đenia Zadkovića na Facebooku. V nadaljevanju pa čustven izliv in napad, saj kot pravi, ne razume, komu je trn v peti. Lotili se ga naj bi, ker je preveč pošten in prijazen, njegovo življenje pa je njegov ponos. Napiše še, da ima rad svoje občane in da bi zanje dal tudi življenje. Kot meni, je vse skupaj politični atentat s pomočjo medijev.

V veliko bolj umirjenem tonu nam v sporočilu za javnost pojasni: " Pisma različnim svetovnim voditeljem so nastala kar nekaj let pred mojim županjevanjem. Napisal sem jih v okviru fotografskega projekta, kjer sem inštalacije zaradi lažjega razumevanja opremljal z različnimi besedili ."

Stvaritve in spremne interpretacije so po njegovem mnenju simpatične, sporočilne, polne simbolike, arhetipov, tudi sarkazma, a da jih brez širine in razlage razumejo le redki. Čeprav na pismih ni datumov, še razlaga, da je jasno, da so nastala pred tremi do petimi leti.

" Pisal sem generalnemu sekretarju OZN, Ban Ki Munu, ki je svojo funkcijo opravljal od 1. januarja 2007 do 1. januarja 2017. Donaldu Trumpu sem pisal eno leto pred njegovo izvolitvijo. Papež je dobil moje pismo, ko sem imel 52, ne pa 55 let, kot jih imam danes ."

Župan Zadković ne razume, komu je trn v peti.

Če številni podporniki v komentarjih brezpogojno stojijo za njim, pa si nekateri občani želijo, da bi se umaknil z družbenih omrežij oziroma, da bi svojo energijo in poglabljanje v zen izkoristil za županovanje, "magijo pa pustil za upokojitev".

Zadković sicer sebe opisuje kot zelo racionalno osebo, vsa njegova duhovnost pa da je zgolj dodana vrednost. Njegovega protikandidata na minulih volitvah bolj kot to, kar je objavljal v preteklosti, skrbi njegovo vedenje, odkar je postal župan.

" Ta njegova retorika bi se mogla spremeniti, to je čisto neprimerno, ljudi obtožuje, diskreditira, žali. Tudi ko opozoriš na neko nepravilnost, se odzove na tej duhovni plati. Meni recimo očita, da naj še kakšno knjigo preberem, da nimam čustvene inteligence ," pove Andrej Korenika (SMC).

V zadnjih zapisih denimo nekatere člane lastne stranke - ki so se, ker niso dobili dovolj, zarotili proti njemu, pravi - enači z jastrebi. Medije oziroma novinarje enači s kreaturami, nekaterim občanom, ki mu nasprotujejo, pa piše, da jih ne prenaša, da so omejeni. In zaradi svojih pisarij se ne zagovarja prvič. Kmalu po izvolitvi je objavil, da so na občini " najbolj pokvarjenima uradnikoma odrezali glavo, dvema sodelavcema zgornji okončini, enemu jezik, enemu anus ."

Tudi takrat naj bi želel zgolj sarkastično opozoriti na to, da kot župan tako skrajen, kot bi nekateri želeli, ne more biti. Spogledoval se je celo z odstopom, s katerim naposled ni bilo nič. In če nekateri svetniki - predvsem zaradi še vedno nesprejetega proračuna - rešitev vidijo v njegovi razrešitvi, se Zadkoviću ni treba bati. Odpoklic župana na predlog občanov v Sloveniji kljub številnim poskusom ni mogoč.
