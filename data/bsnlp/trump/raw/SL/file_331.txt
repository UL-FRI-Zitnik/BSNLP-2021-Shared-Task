331
sl
2016-12-19T12:07:47+00:00
https://www.bodieko.si/pospeseno-shranjevanje-podatkov-o-podnebnih-spremembah-pred-trumpovo-prisego
Pospešeno shranjevanje podatkov o podnebnih spremembah pred Trumpovo prisego | Bodi eko
Dan, ko bo Donald Trump prisegel kot 45. predsednik Združenih držav Amerike, se vse bolj približuje. Mnoge znanstvenike je zato zajela precejšnja panika, saj se bojijo, kaj bi se lahko po 20. januarju 2017 zgodilo s podatki o klimatskih spremembah. Tako poskušajo narediti vse, da bi pred omenjenim datumom shranili in tako ohranili čim več informacij oziroma jih prenesli z vladnih na javne strežnike. Številni znanstveniki združili svoje znanje in spretnosti. Informacije o klimatskih spremembah so se zbirale dolga leta, v času predsedovanja različnih ameriških predsednikov, zdaj pa narašča zaskrbljenost, da bi lahko ti podatki med Trumpovim vodenjem države postopoma izginili. Da bi se izognili tveganju za kaj takega, je prišlo do akcije, za katero se pogosto uporablja poimenovanje »gverilsko arhiviranje«. Pri tem sodelujejo znanstveniki iz različnih delov ZDA, ki so združili svoje sposobnosti in izkušnje, da bi zaščitili pomembne podatke, povezane z naraščajočo okoljsko problematiko. Kanadska univerza s sedežem v Torontu je celo objavila oglas, s katerim pozivajo prostovoljce, da se pridružijo omenjeni akciji, katere cilj je preprečiti, da bi prišlo v (bližnji) prihodnosti do uresničitve najhujšega možnega scenarija, torej do popolnega izginotja pomembnih podatkov. Zaskrbljenost se zdi več kot upravičena. Morda bi lahko marsikdo pomislil, da gre pri pospešenem shranjevanju podatkov zgolj za paranojo, ki ni utemeljena na stvarnih dejstvih. Vendar pa izhaja skrb glede podatkov o klimatskih spremembah iz povsem realnih dogodkov. Eden izmed njih so poročila z začetka tega meseca o tem, da namerava Trump oziroma njegova administracija povsem ukiniti tisto raziskovalno dejavnost Nase, ki pokriva področje okoljskih sprememb, in namesto tega spodbuditi znanstveno raziskovanje vesolja. Pri tem se pojavlja vprašanje, kaj se bo v primeru ukinitve tovrstnih raziskav zgodilo z do zdaj zbranimi podatki. Znano je, da je bodoči ameriški predsednik velik skeptik, kar zadeva klimatske spremembe, podobno pa velja tudi za mnoge člane njegove administracije. Že med Trumpovo predsedniško kampanjo je zato prišlo do številnih protestov zaradi njegovih kontroverznih izjav. Mnogi pomembni člani znanstvene skupnosti, med njimi tudi nekdanji podpredsednik Združenih držav Amerike Al Gore in Bill Nye, so Trumpa že seznanili s svojim mnenjem glede podnebnih sprememb. Nye je tako opozoril, da bodo morali politiki slej ali prej tudi ukrepati in da zgolj to, da priznajo podnebne spremembe kot neizpodbitno dejstvo, ne bo več dovolj.


