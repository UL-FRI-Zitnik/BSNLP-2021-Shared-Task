439
sk
2016-12-20T07:38:27+00:00
http://www.dnesky.sk/trump-si-musi-nacvicit-aj-reakciu-na-teroristicke-utoky/
Trump si musí nacvičiť aj reakciu na teroristické útoky
Washington 20. decembra (TASR) – Víťazstvo Donalda Trumpa v prezidentských voľbách potvrdil v pondelok aj Zbor voliteľov a nastupujúci prezident tak môže v pokoji pokračovať v prípravách na prevzatie funkcie. Zostáva mu na to presne mesiac. Inaugurovaný bude 20. januára a za pracovný stôl v Bielom dome si sadne 21. januára. Dovtedy musí stihnúť nielen zostaviť svoj kabinet, ale aj pripraviť sa na najhoršie – na prípadný teroristický útok na Spojené štáty. Pripravenosť vedenia krajiny na teroristické útoky je od udalostí z 11. septembra 2001 nesmierne dôležitá. Dôraz je na ňu kladený aj počas odovzdávania prezidentskej funkcie. Biely dom preto organizuje pre nastávajúceho prezidenta bezpečnostné cvičenie.

Iniciátorom tohto programu bol George W. Bush, ktorý bol prezidentom práve počas útokov na newyorské dvojičky z 11. septembra. Keď funkciu v januári 2009 odovzdával Barackovi Obamovi, pripravil mu len týždeň pred inauguráciou bezpečnostné cvičenie. Konalo sa priamo v Bielom dome a simulovalo sériu explózií vo viacerých amerických mestách. Budúci prezident si tak vyskúšal, ako to počas takejto kritickej situácie vyzerá, a čo treba robiť. Bezpečnostní experti Barackovi Obamovi a jeho poradcom vysvetlili, ako treba počas takýchto útokov reagovať. Barack Obama sa rozhodol v programe pokračovať a pre Donalda Trumpa pripravil dve cvičenia. Jedno bolo naplánované na december, druhé na január. Biely dom zatiaľ neuviedol, či sa decembrové cvičenie už konalo, respektíve ako Donald Trump na pozvánku na cvičenie reagoval. Bezpečnostným expertom a spravodajským službám už spôsobil budúci prezident vrásky na čele tým, že odmietol ich denné hlásenia o aktuálnej situácii, ktoré sú pre amerického prezidenta už desaťročia bežnou súčasťou pracovného dňa. Trump argumentoval tým, že nepotrebuje každý deň počúvať to isté.


