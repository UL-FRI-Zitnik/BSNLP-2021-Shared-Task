444
sk

https://www.cas.sk/clanok/480821/donald-trump-si-vybral-ministrov-financie-bude-spravovat-filmovy-producent/
Donald Trump si vybral ministrov | Nový Čas
Donald Trump chce za nového ministra financií vymenovať 53-ročného investičného bankára, filmového producenta a politického sponzora Stevena Mnuchina . Napísala to agentúra AP s odvolaním sa na nemenovaný zdroj z prostredia republikánov.

Mnuchinovu nomináciu by mal Trump oficiálne oznámiť v stredu. Päťdesiattriročný finančník Mnuchin bez predchádzajúcich skúseností vo vládnej funkcii má za sebou 17 rokov pôsobenia v investičnej banke Goldman Sachs. V Trumpovej predvolebnej kampani mal na starosti finančné operácie. Počas tohto obdobia sa podľa AP zblížil s Trumpom i jeho rodinou.

Trump si ďalej z radov republikánskych politických veteránov vybral aj svojho favorita na post nového ministra dopravy . Do tejto funkcie plánuje obsadiť 63-ročnú Elaine Chaovú, bývalú ministerku práce a manželku lídra republikánskej väčšiny v Senáte a senátora za štát Kentucky Mitcha McConnella.


