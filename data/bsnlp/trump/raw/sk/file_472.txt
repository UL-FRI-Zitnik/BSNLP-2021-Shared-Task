472
sk

http://www.zenyvmeste.sk/meryl-streepova-zaziarila-ako-donald-trump
Meryl Streepová zažiarila ako Donald Trump
NEW YORK, BRATISLAVA. Dala si na seba oranžový make-up, biele vlasy, vypchala si brucho, na bielu košeľu si dala červenú kravatu a prekvapila aj organizátorov. V otvorenom divadle Shakespeare in the park v New Yorku predviedla v pondelok večer dokonalého Donalda Trumpa. Trojnásobná držiteľka Oscara, ktorá je najčastejšie nominovanou herečkou na zlatú sošku, zaspievala pieseň z muzikálu Kiss Me, Kate. V pesničke, v ktorej sa dávajú rady ako urobiť dojem na ženu, Streepová pozmenila text v neprospech Trumpa, ktorý častokrát reaguje na ženy ako hulvát a dobre imitovala jeho gestá. Oscar-winner Meryl Streep dresses up as Donald Trump to perform in play in NYC. — ABC News (@ABC)

K Streepovej sa počas vystúpenia pridala americká herečka a jej kolegyňa z muzikálu Mama Mia Christine Baranski, ktorá bola prezlečená za Hillary Clintonovú. Denník New York Times napísal, že bola v tejto úlohe „viac ako dôveryhodná“ s našpúlenými perami, visiacim bruchom a autentickým hlasom. Meryl Streepová prekvapila svojím vystúpením, ale nie kritikou republikánskeho kandidáta. Oskarová herečka je podporovateľkou demokratickej kandidátky, bývalej prvej dámy a exministerky zahraničných vecí Hillary Clintonovej. Donald Trump za republikánov a Clintonová sa demokratov sa stretnú v prezidentských voľbách. Podľa májového prieskumu serveru Politico by Trumpa volilo 45 percent Američanov, Clintonovú 47 percent, čo predpovedá veľmi tesný súboj.


