103
cz

http://www.fsfinalword.cz/?page=archive&day=2016-01-29
Friday Edition: Může být Donald Trump prezidentem? | FSFinalWord.cz
V průzkumu New York Times/CBS News jen 18 % stranických voličů řeklo, že by Trumpa v případě, že by byl vybrán jako republikánský kandidát, nepodpořilo. Oproti tomu 80 % voličů je ho v případě, že nominaci získá, připraveno podpořit. Nadpoloviční většina republikánských voličů navíc věří, že nominaci získá právě on. Tím stoupá tlak na vedení strany, aby se ho nepokoušelo žádným způsobem odstavit, udrží-li si svoji pozici. Trump se sice zavázal nekandidovat jako třetí kandidát, pokud nominaci nezíská, to ale může vzít zpátky, pokud bude mít pocit, že se mu nedostalo férového zacházení. Když je Trump tázán, jak je možné, že se mu tak daří, odpovídá, že lidé jsou unavení z toho, že se jim lže, že jsou odíráni a že se musí dívat, jak jde jejich země do kopru. Za Trumpova prezidentství bude podle něj Amerika zase skvělá. Na to slyší velká část voličů, z nichž mnozí už nevidí mezi demokraty a republikány v čele země podstatný rozdíl. Poprvé v moderní americké historii je kandidát u voličů tím úspěšnější, čím více ho establishment kritizuje. To se netýká pouze Trumpa, ale v menší míře i demokratického kandidáta Bernieho Sanderse. Trump sice často říká praštěné věci, republikáni ale nemají žádný skutečný důvod se ho bát. Bude pokračovat ve své vyostřené rétorice a říkat, co voliči chtějí slyšet. V případě zvolení prezidentem ale nebude riskovat své miliardy tím, že by se skutečně do stávajícího systému pustil. S takovým typem politika v podání Andreje Babiše mají Češi z poslední doby spoustu zkušeností. Babiš sice přetváří systém po svém, dokonce do větší míry, než by to bylo možné v Trumpově případě v Americe, změny ale nejdou do hloubky. Něco se musí změnit, aby vše zůstalo při starém. Jedná se o pozměněnou verzi textu, který původně vyšel v češtině v časopise HR Forum a přetiskujeme jej s jeho laskavým svolením.


