155
hr

http://direktno.hr/en/2014/zivot/63248/Donald-Trump-pao-na-listi-ameri%C4%8Dkih-bogata%C5%A1a.htm
Donald Trump pao na listi američkih bogataša
Utrka za predsjednika države oštetila je republikanskoga kandidata Donalda Trumpa za 800 milijuna dolara u samo godinu dana, piše časopis Forbes i dodaje da je mogul nekretnina pao za 35 mjesta na popisu najbogatijih Amerikanaca.

Njegovo bogatstvo sada se procjenjuje na 3,7 milijarda dolara u odnosu na 4,5 milijarda koliko je iznosilo u ožujku. Trump je trenutno 156. na popisu 400 najbogatijih Amerikanaca, koji predvodi suosnivač Microsofta Bill Gates, čije je bogatstvo u samo godinu dana sa 76 milijarda dolara poraslo na 81 milijardu. Gates je na prvome mjestu već 23. godinu zaredom. Trump je na kampanju potrošio svojih sedam i kreditirao je s dodatnih 48 milijuna dolara, koje će teško dobiti natrag, piše časopis. Od 27 nekretnina koje posjeduje 18 ih je izgubilo na vrijednosti, uključujući Trump Tower na njujorškoj Petoj Aveniji i luksuzni resort u Palm Beachu na Floridi. Ove je godine sklopio samo jedan posao na globalnom tržištu nekretnina - kupio je skladište u Charlestonu u Južnoj Karolini, nad kojim je bila ovrha, piše Forbes. Pojedinosti Trumpova bogatstva nisu u potpunosti poznate. Protiveći se desetljećima staroj tradiciji američkih predsjedničkih kandidata, Trump je odbio objaviti svoju imovinsku karticu.


