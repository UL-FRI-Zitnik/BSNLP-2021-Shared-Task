334
sl

http://ekipa24.si/clanek/drugi-sporti/ostalo/5837ecc023c7c/donald-trump-podpira-kandidaturo-la-ja-za-oi-2024
Ekipa24.si - Donald Trump podpira kandidaturo LA-ja za OI 2024
Novi ameriški predsednik Donald Trump je podprl kandidaturo Los Angelesa za gostitelja poletnih olimpijskih iger leta 2024, so danes sporočili iz županove pisarne. Republikanski milijarder je opravil telefonski pogovor z županom LA-ja Ericom Garcettijem in imela sta "ploden pogovor".

Med pogovorom je Trump , ki bo 20. januarja nasledil demokratskega predsednika ZDA Baracka Obamo , kandidaturi namenil polno podporo. Los Angeles je že dvakrat gostil poletne olimpijske igre - leta 1932 in 1984, za organizacijo iger 2024 pa se bo pomeril s Parizom in Budimpešto . Mednarodni olimpijski komite (Mok) bo organizatorja iger 2024 izbral 17. septembra 2017 v perujskem glavnem mestu Limi. Veliko opazovalcev olimpijskih iger sicer vidi izvolitev Trumpa za predsednika ZDA kot slabo novico za kandidaturo Los Angelesa, zlasti zaradi Trumpovih kontroverznih, tudi rasističnih, seksističnih in protimuslimanskih izjav. Avgusta, ko so se Trumpove možnosti, da se bi povzpel na predsedniški stolček ZDA, zdele skoraj neznatne, je Garcetti javno opozoril, da bi njegova morebitna zmaga precej zmanjšala možnosti, da bi Mok izbral Los Angeles za gostitelja OI.


