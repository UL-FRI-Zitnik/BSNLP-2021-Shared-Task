168
hr
2016-07-20T08:29:06+01:00
http://prigorski.hr/donald-trump-potvrden-republikanskog-kandidata-americkim-predsjednickim-izborima/
Donald Trump potvrđen za republikanskog kandidata na američkim predsjedničkim izborima
Delegati na republikanskoj konvenciji u utorak su u Clevelandu službeno imenovali Donalda Trumpa za kandidata za Bijelu kuću, što je i službena potvrda da je populistički milijarder preuzeo stranku. Jedan od sinova newyorškog kandidata, Donald mlađi, objavio je da 89 delegata New Yorka daje potporu Trumpu, što mu je omogućilo da dobije više od potrebne većine (1.237 glasova) tijekom glasanja koje se temeljilo na rezultatima predizbora. Trump je pobijedio s 1.725 delegatskih glasova, a iza njega su senator Teksasa Ted Cruz sa 475 delegata, guverner Ohija John Kasich sa 120 i senator Floride Marco Rubio sa 114. “Čestitamo ti tata i volimo te”, rekao je Don mlađi, u društvu brata Erica i sestara Ivanke i Tiffany, u mirnom ozračju u športskoj dvorani u Clevelandu. Izaslanstva 50 saveznih država i američkih teritorija su redom objavljivali rezultate svojih predizbora nakon kratke reklamne poruke o svojim krumpirima (Idaho) ili o lokalnom neoporezivanju prihoda (Florida, New Hampshire). Kako nalaže tradicija, Donald Trump nije u utorak bio u dvorani. Kandidaturu će službeno prihvatiti u četvrtak u nastupu u vrijeme najveće televizijske gledanosti. Sedamdesetogodišnji milijarder je odmah na Twitteru poručio kako je “velika čast biti republikanski kandidat za dužnost predsjednika Sjedinjenih Država. Marljivo ću raditi i neću vas razočarati. Amerika prije svega!”, napisao je. Na konvenciji je Mike Pence (57), guverner Indiane, Trumpov izbor, imenovan za potpredsjedničkog kandidata.


