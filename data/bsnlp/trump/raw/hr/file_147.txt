147
hr

http://www.ictbusiness.info/vijesti/donald-trump-bi-natjerao-apple-i-ostale-tehnoloske-tvrtke-da-proizvode-svoje-uredaje-u-sad-u
Donald Trump bi natjerao Apple i ostale tehnološke tvrtke da proizvode svoje uređaje u SAD-u
Predsjednička kampanja u Sjedinjenim Američkim Državama u punom je naletu jer slijede preliminarni izbori u republikanskom i demokratskom stožeru, a potom i sami izbori za nasljednika Baracka Obame. Donald Trump u cijeloj toj utrci ne bira riječi, uvrijedio je mnoge, obećao je mnogo i čak se uspio dotaknuti Applea iako nad time nema nikakve kontrole. "Natjerat ćemo Apple da svoja prokleta računala radi ovdje u Americi, a ne u drugim zemljama" , rekao je Trump u govoru od 45 minuta na kršćanskom Liberty University u Virginiji. Tematika su bila radna mjesta i Trump se poveo retorikom mase, a ona glasi da sve veće kompanije sele svoje tvornice u zemlje gdje im se radna snaga, kao i kompletna proizvodnja, mnogo više isplate. Riječ je o Kini, Vijetnamu, Maleziji, Tajvanu, pa i Meksiku. Trumpu, koji je bogatstvo stekao nasljedstvom i potom ga održavao na način kojim se koriste Apple, Microsoft i svi ostali, u utrci za predsjednika dobio je napad empatije pa odjednom suosjeća s radnom klasom. No nije ih pridobio jednom rečenicom već onime što je uslijedilo poslije. Ipak nije dovoljno nekome odrediti da ne može seliti iz zemlje, pa američko se tržište diči time da je slobodno. "Za svaki outsourcing ću nametnuti porez od 35 posto!" , izjavio je Trump. To je 15 posto više od aktualnog poreza i tako nešto u Kongresu teško da bi zaživjelo jer svaki od članova s pravom glasa na temu nekog od prijedloga zakona ipak mora odgovarati svom biračkom tijelu i takvo gušenje slobode tržišta svakako ne bi naišlo na odobravanje kod većine. Zato nailazi kod radne klase, barem one u republikanskom dijelu SAD-a. Zato je Trump dobio ovacije za ovaj govor i predsjednik uprave (CEO) Applea Tim Cook morat će se pripremiti jer očito njegova kompanija jest trn u oku Trumpu i mogla bi poslužiti kao primjer ako nekim čudom dobije predsjedničke izbore. Ali treba reći i da nije Trump toliko lud, trenutno Apple proizvodi samo Mac Pro računala u SAD-u.