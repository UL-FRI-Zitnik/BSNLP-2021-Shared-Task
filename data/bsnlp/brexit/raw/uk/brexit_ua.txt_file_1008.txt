ua-1008
uk
2018-11-16
https://www.unian.ua/world/10340772-u-velikiy-britaniji-priznachili-novogo-ministra-z-pitan-brexit.html
У Великій Британії призначили нового міністра з питань Brexit

Новим міністром Сполученого Королівства Великої Британії та Північної Ірландії з питань Brexit став Стівен Барклі. Про це повідомили на офіційній сторінці британського уряду в Twitter. "Королева рада схвалити призначення Стівена Барклі на посаду міністра із виходу з Європейського союзу", - йдеться в повідомленні. Барклі змінив на цій посаді Домініка Рабе, який 15 листопада пішов у відставку. Як повідомляв УНІАН, 14 листопада представники Європейського Союзу та Великої Британії узгодили попередній текст угоди про Brexit після місяців складних переговорів. Остаточний вихід Британії з ЄС запланований на 29 березня 2019 року, після чого настане перехідний період, який триватиме до кінця 2020 року. Крім того, Британія повинна виплатити ЄС 39 млрд фунтів стерлінгів.
