pl-417
pl
2018-02-05
https://www.pb.pl/polska-o-oczko-nizej-w-raporcie-global-talent-competitiveness-index-904779
Polska o oczko niżej w raporcie Global Talent Competitiveness Index

W najnowszym raporcie Global Talent Competitiveness Index 2018, Polska zajęła 39 miejsce na 118 przebadanych krajów pod względem atrakcyjności dla rozwoju i pozyskiwania utalentowanych pracowników. Oznacza to spadek o jedną pozycję względem poprzedniego zestawienia.

Analiza opracowana przez Adecco podkreśla, że choć pozycję można postrzegać jako dobre osiągnięcie, Polsce „grozi” stabilność, mogąca oznaczać ryzyko słabych perspektyw poprawy sytuacji w przyszłości.

Spadek o zaledwie jedno miejsce oznacza stabilność, ale w czasie kiedy z rodzimej gospodarki płyną dobre dane makroekonomiczne, powinniśmy liczyć na więcej. Jestem przekonana o tym, że potencjał Polski jest wyższy, a obecna stabilizacja okaże się punktem wyjściowym do rozwoju – ocenia Anna Wicha, dyrektor generalna Adecco Polska. Badanie obejmuje takie wskaźniki jak zdolność do wykształcenia i utrzymania utalentowanych pracowników, dostęp do odpowiedniej kadry oraz umożliwienie utalentowanym pracownikom rozwoju. W tym przypadku nie odnotowano większych zmian wśród liderów zestawienia. Wciąż pierwsze miejsce zajmuje Szwajcaria, niemalże ex aequo z Singapurem. Na kolejnej pozycji znajdują się Stany Zjednoczone Ameryki, którym od ubiegłego roku udało się zepchnąć z podium Wielką Brytanię. Zjednoczonemu Królestwu szkodzi przede wszystkim niepewność dotycząca brexitu, co prowadzi do przenosin wielu firm finansowych na kontynent, a co za tym idzie migracje miejsc pracy i możliwości rozwoju. Polska zasadniczo nie zmieniła swojego miejsca w rankingu. Wyprzedzamy takie kraje jak Arabia Saudyjska, Węgry czy Chiny, pozostając jednak w tyle za Estonią i Czechami. Zgodnie z badaniem Polska świetnie sobie radzi z rozwojem własnych talentów, ma jednak wciąż problem z przyciąganiem zagranicznych specjalistów – zajmuje pod tym względem 61 miejsce. Dane Adecco wskazują, że Polska uzyskuje bardzo dobre oceny tolerancji dla mniejszości, ale jest nieprzyjazna imigrantom. Drugą stroną medalu jest zdolność do utrzymania talentów w kraju. Ta umiejętność została oceniona średnio, a Polska zajmuje 43 miejsce. Z kolei zajmujemy 29 miejsce na świecie pod względem dostępu do kadry technicznej. Potencjał ten jest jednak marnowany przez brak odpowiednich warunków do rozwoju innowacyjności. Więcej w załączniku>>
