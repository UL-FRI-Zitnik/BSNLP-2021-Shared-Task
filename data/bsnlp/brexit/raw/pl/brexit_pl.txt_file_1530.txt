pl-1530
pl
2018-05-24
https://www.euractiv.pl/section/polityka-regionalna/news/komitet-regionow-chce-utworzenia-funduszu-stabilizacyjnego-dla-regionow-ktore-ucierpia-z-powodu-brexitu/
Komitet Regionów chce utworzenia funduszu stabilizacyjnego dla regionów, które ucierpią z powodu brexitu

Jak ostrzega Komitet Regionów, wyjście Wielkiej Brytanii z Unii Europejskiej może przynieść liczne problemy wielu regionom i miastom w Europie. Z tego względu prosi Komisję o uruchomienie specjalnych funduszy na stabilizację regionalną przed 29 marca 2019 r. Komitet Regionów przeprowadził ostatnio badania nad tym jaki wpływ będzie miał brexit na sytuację poszczególnych miast i regionów w Unii. Okazało się, że jego negatywne skutki będą odczuwalne w wielu krajach, a w szczególności w Irlandii, Holandii, Belgii i Francji. „Wyjście Wielkiej Brytanii z UE w marcu przyszłego roku może przysporzyć wiele problemów lokalnym i regionalnym władzom w całej UE. Do tej pory nie zastanawialiśmy się za bardzo nad konsekwencjami brexitu w kontekście miast i regionów w Europie” – powiedział przewodniczący KR Karl-Heinz Lambertz . Jednocześnie Komitet nawołuje też do krajów członkowskich i instytucji unijnych, by okazały wsparcie dla władz lokalnych. Komitet Regionów obawia się cięć w funduszach spójności. Członkowie KR wierzą, że to polityka spójności pomoże państwom członkowskim w przezwyciężeniu negatywnych skutków brexitu. Jednak to, co ich niepokoi, to nowy projekt budżetu, w którym KE zakłada obcięcie funduszy właśnie na rozwój regionalny o 7 proc. „Czas być pragmatycznym – w negocjacjach i w budżecie UE po wyjściu Wielkiej Brytanii. Zamiast tego pojawiły się propozycje obcięcia naszego najważniejszego funduszu – na politykę spójności – dodatkowo jeszcze nie wiemy, czy fundusze socjalne, rolne i na rybołóstwo zostaną wykorzystane na łagodzenie skutków brexitu” – dodaje Lambertz.

Komitet Regionów bronił swojego przekonania, że „silna polityka spójności, łącznie z wzmocnionymi programami europejskiej współpracy terytorialnej tj. Interreg, jest dla władz lokalnych i regionalnych UE niezbędna w przezwyciężeniu skutków wyjścia Wielkiej Brytanii z UE”. W dalszej części nalega, by Komisja wzięła też pod uwagę, czy zmiany w finansowaniu innych wspólnych polityk, np. rybołówstwa i rolnej, nie mogłyby zostać wykorzystane jako narzędzia łagodzące skutki brexitu.
