pl-172
pl
2018-02-02
http://tvn24bis.pl/ze-swiata,75/may-za-7-tygodni-porozumienie-ws-okresu-przejsciowego-po-brexicie,811606.html
Okres przejściowy po brexicie. Premier May zapowiada porozumienie z UE

W ciągu siedmiu tygodni brytyjski rząd osiągnie porozumienie z Unią Europejską w sprawie okresu przejściowego po brexicie - oświadczyła premier Wielkiej Brytanii Theresa May w piątkowym wywiadzie dla BBC. - Chcę osiągnąć układ (...) z Unią Europejską, który będzie korzystny dla wymiany handlowej między Zjednoczonym Królestwem a UE oraz dla zatrudnienia w Wielkiej Brytanii - powiedziała May. Według BBC uwagi premier mają niewielkie szanse na złagodzenie napięć w kraju, gdzie pojawia się coraz więcej głosów domagających się od szefowej rządu bardziej szczegółowej informacji na temat jej celów w tych negocjacjach.

Europejska Agencja ds. Leków (EMA) po związanych z brexitem przenosinach z Londy... zobacz więcej May "po prostu odmawia przyjęcia do wiadomości, że następna runda negocjacji z UE będzie wymagała wyboru między bliskimi relacjami z Brukselą, lub bardziej dramatycznym zerwaniem" - twierdzi BBC.

Okres przejściowy. W połowie stycznia szef grupy ds. brexitu w Parlamencie Europejskim i lider frakcji liberalnej Guy Verhofstadt zwrócił uwagę, że w okresie przejściowym Brytyjczycy nie będą mogli wybierać, co akceptują, a czego nie i podkreślił, że w tym czasie cały dorobek prawny UE musi być wobec Wielkiej Brytanii stosowany. Szef największej frakcji w europarlamencie - Europejskiej Partii Ludowej (EPL) - Manfred Weber ostrzegł wówczas, by nie brać za pewnik konkluzji dotyczących okresu przejściowego. - Jeśli warunki nie będą odpowiednio dobre, EPL nie da na nie swojej zgody. Przepaść wciąż nam zagraża - powiedział Weber. Od lipca 2017 roku wielu Brytyjczyków mówi w sondażach, że decyzja o wyjściu z UE była błędna. Najnowsze badanie z ubiegłego tygodnia wskazuje, że takiego zdania jest 46 proc. ankietowanych, a przeciwnego - 42 proc. 12 proc. nie ma zdania. Wielka Brytania rozpoczęła proces wyjścia z Unii Europejskiej w marcu 2017 roku i powinna opuścić Wspólnotę 29 marca 2019 roku. Okres przejściowy po brexicie ma trwać dwa lata.
