pl-708
pl
2018-01-01
https://www.polskieradio.pl/5/3/Artykul/1975755,Brexit-juz-wkrotce-kolejna-faza-negocjacji-UEWlkielka-Brytania
Brexit: już wkrótce kolejna faza negocjacji UE-Wlk. Brytania

Unia Europejska przygotowuje się do drugiego etapu negocjacji w sprawie Brexitu. Rozmowy mają się rozpocząć za kilka tygodni. Tym razem będą one dotyczyły przyszłej umowy handlowej Brukseli z Londynem i okresu przejściowego liczonego od momentu wyjścia Wielkiej Brytanii z Unii do czasu uzgodnienia kontaktów handlowych. 

Kilka tygodni temu zakończyła się pierwsza faza negocjacji, która dotyczyła warunków Brexitu. Chodziło o zagwarantowanie praw Europejczykom na Wyspach, o rozliczenia finansowe i ustalenia dotyczące przyszłej granicy między Irlandią, a Irlandią Północną. Londyn chciał ten etap negocjacji szybko zakończyć, by przejść do rozmów o okresie przejściowym i nowej umowie handlowej, ale chciał to zrobić na własnych warunkach, licząc na rozłam wśród unijnych krajów. Tak się jednak nie stało i w rezultacie brytyjska premier, pod presją biznesu, zaakceptowała warunki Wspólnoty. - Przedstawiciele biznesu jasno wskazywali - jeśli nie będziemy mieć sygnału co do okresu przejściowego już teraz, to zaczniemy przenosić się na kontynent i to jest coś co premier Wielkiej Brytanii chciała uniknąć - powiedziała Polskiemu Radiu Agata Gostyńska-Jakubowska z londyńskiego instytutu badawczego Centre for European Reform. Teraz, podczas drugiej fazy negocjacji, brytyjskie władze liczą na specjalne traktowanie i przywileje w przyszłej umowie handlowej z Unią, ale - jak się przewiduje - i tu może się rozczarować. dad.

Wielka Brytania potrząsnęła w ostatnim czasie polityką Unii Europejskiej i z pewnością dostarczy emocji w przyszłym roku. Wyjście Brytyjczyków z UE to wyzwanie dla obu stron, a rozmowy brexitowe tylko potwierdziły, że sprawy rozwodowe nie są łatwe. O tym jak Brexit zmienia brytyjską scenę polityczna i czego możemy się spodziewać w brytyjskiej polityce w najbliższych miesiącach mówił w audycji Świat w Powiększeniu Adam Dąbrowski, korespondent Polskiego Radia w Londynie.
