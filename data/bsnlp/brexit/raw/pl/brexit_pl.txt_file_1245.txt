pl-1245
pl
2018-03-20
https://www.tvn24.pl/fakty-po-faktach-marek-belka-wybralismy-slaba-pozycje-w-unii,823714,s.html
Belka: wybraliśmy, że będziemy mieć słabą pozycję w Unii

Wśród rekomendacji KE było zaprowadzenie zmian w ustawie o Sądzie Najwyższym, w tym o niestosowanie zapisu o obniżonym wieku emerytalnym wobec obecnych sędziów. Komisja domagała się również zmiany w ustawie o Krajowej Radzie Sądownictwa. Postulowała, by nie przerywano kadencji sędziów członków KRS, domagała się również doprowadzenia, aby nowy system gwarantował wybór sędziów członków przez przedstawicieli środowiska sędziowskiego. Komisja Europejska zapowiadała możliwość wycofania się z procedury artykułu 7, jeśli polskie władze spełnią jej postulaty. "Dyshonor dla naszego kraju" Marek Belka w "Faktach po Faktach" w TVN24 komentował spór Warszawy z Brukselą. - Premier Morawiecki obejmował urząd w trudnym okresie, bo przecież już to mleko związane z reformą sądownictwa się wylało - wskazał były premier i były prezes Narodowego Banku Polskiego. - Teraz ta machina się toczy, żadne "białe księgi" nie mają siły oddziaływania. Zdaniem Belki "bardzo prawdopodobne" jest dalsze wdrażanie wobec Polski artykułu 7 Traktatu o Unii Europejskiej, co nazwał "dyshonorem dla naszego kraju". Jednak - jak dodał - bardzo wątpliwe jest, że procedura zakończy się sankcjami.

- Polska jest ważnym krajem dla Niemców. (...) Ja myślę, że nie ma wielkiego entuzjazmu w tym dążeniu do ukarania Polski, nie tylko w Berlinie, ale i pewno w kilku innych stolicach - stwierdził były premier. - Stąd jeżeli będziemy mieli trochę woli do kompromisu, to myślę, że się z tego jesteśmy w stanie jakoś wykaraskać - dodał. "Mamy słabą pozycję" Gość "Faktów po Faktach" podkreślił, że umiejętność wypracowywania kompromisów jest bardzo ważna w Unii Europejskiej. Jako przykład podał sprawę pracowników delegowanych, która jego zdaniem "nadawała się na kompromisowe rozwiązanie", a została rozwiązana niekorzystnie dla polskich firm. - Mamy słabą pozycję, ale po drugie myśmy wybrali, że będziemy słabą pozycję mieli, że nam honor nie pozwala negocjować jakieś kompromisy. Przecież kompromis to jest, wiadomo, zgniły - zaznaczył Belka. - Tymczasem cała Unia jest oparta na kompromisie, na gadaniu, na rozmawianiu, na ucieraniu kompromisów - podkreślił. "Skandaliczne" słowa prezydenta. Belka był pytany o wystąpienie prezydenta Andrzeja Dudy w Kamiennej Górze, gdzie porównał członkostwo w Unii Europejskiej do czasów pod zaborami . - Skandaliczne. Kropka - skomentował słowa prezydenta. Zdaniem byłego premiera, prezydentura została przez Andrzeja Dudę sprowadzona do parteru. Jak stwierdził, odwołując się do obiegowego powiedzenia, że prezydentura służy ochronie żyrandola w Pałacu Prezydenckim, czyli staniu na straży stabilności politycznej, ta prezydentura nie służy już ochronie żyrandola. - Źle był chroniony. Ten żyrandol upadł i się rozbił. To jest poza jakimkolwiek komentarzem - dodał Belka. Jego zdaniem, niektóre działania najważniejszych polityków mogą doprowadzić do tego, że "nam się to wszystko spod kontroli urwie i tak, jak Anglicy idiotycznie zagłosowali za brexitem, tak my kiedyś będziemy może głosowali za polexitem".
