pl-1302
pl
2018-03-23
https://www.euractiv.pl/section/demokracja/news/co-obywatele-wielkiej-brytanii-mysla-o-brexicie-na-rok-przed-wyjsciem-z-ue/
Co mieszkańcy Wielkiej Brytanii myślą o brexicie na rok przed wyjściem z UE?

Został rok do planowanego opuszczenia Unii Europejskiej przez Wielką Brytanię. Ma to formalnie nastąpić 29 marca 2019. Wynik referendum przeprowadzonego w czerwcu 2016 r. podzielił opinię publiczną i wywołał wiele dyskusji w całym kraju i w Europie. Poniżej przedstawiamy opinie Brytyjczyków, ale też obywateli innych państw UE, którzy żyją w Wielkiej Brytanii na temat tego, co myślą o brexicie. Nie wiedzieli, na co głosują. „Ludzie nie wiedzieli, na co głosują – głosowano z niewiedzy i strachu”, powiedziała Lucia Campetella , Włoszka, która przebywa w Wielkiej Brytanii od 10 lat. Dodała, że czuje się „uwięziona”, ponieważ pomimo decyzji o opuszczeniu Wysp Brytyjskich i próby znalezienia pracy w innych miejscach w Europie stwierdziła, że „Londyn jest jedynym miastem, które może zaoferować duże możliwości”. Polacy nie zabierają Brytyjczykom miejsc pracy. Dla Doroty Staniak , Polki, która jest właścicielką kawiarni w północno-zachodnim Londynie, brexit zrodził pytania o poczucie narodowości w jej rodzinie. „Pytam moje dzieci i najpierw mówią, że są Brytyjczykami, a potem Polakami. Urodziły się tutaj i będą myśleć o sobie jako o Brytyjczykach.”

Rozwiewa ona także wyobrażenia o tym, że miejsca pracy obywateli Wielkiej Brytanii są zagrożone przez Polaków: „Wiele osób uważa, że Polacy zabierają brytyjskie miejsca pracy – to nieprawda”. Gdy pracowała jako sprzątaczka w hotelu tylko dwójka pracowników na 40 była Brytyjczykami. “Są miejsca pracy, ale Brytyjczycy nie chcą pracować w tych sektorach”, powiedziała. Trudniej o pracowników po brexicie. Nick Otterwell z Canterbury, kierujący gospodarstwem produkującym sałatę, jest zaniepokojony tym, jak brexit wpłynie na jego branżę pod względem personelu, wskazując, że większość pracowników jego firmy przyjeżdżała dotąd z Bułgarii i Rumunii pracować sezonowo. „Brexit wpłynął na morale pracowników”, powiedział. Dodał, że firmy będą musiały w przyszłości „ciężej pracować, żeby przyciągnąć siłę roboczą”, ponieważ inaczej „uprawy nie zostaną zebrane”. Większa wolność to zawsze właściwy kierunek. Gawain Towler , który był członkiem Partii Niepodległości Zjednoczonego Królestwa (UKIP) – siły napędowej brexitu – przez ostatnie 13 lat przekonywał, że kraj będzie się rządził lepiej sam niż w ramach Unii Europejskiej. „Nikt nie sądzi, że świat stanie się doskonały po brexicie, ale nie uważam, aby kiedykolwiek istniał przypadek w historii ludzkości, w którym większa wolność byłaby gorsza niż mniejsza wolność”, powiedział, opisując zwolenników pozostania Wielkiej Brytanii w UE jako „fanatyków i fanatycznych europejskich nacjonalistów”, którzy „nie zatrzymają się przed niczym”. Drugie referendum podważy zaufanie do demokracji. Deweloper z branży nieruchomości i współzałożyciel grupy nacisku „Leave Means Leave” ostrzegł, że przeprowadzenie drugiego referendum w tej sprawie naraziłoby demokrację na ryzyko. „Gdyby doszło do drugiego referendum, a brexit zostałby powstrzymany, zaufanie do naszych instytucji demokratycznych zanikłoby, a my znaleźlibyśmy się na całkowicie niezbadanym terytorium” – powiedział Richard Tice.

Zmanipulowani wyborcy brexitu zapłacą jego cenę. Steve Bray , pro-unijny działacz z Walii, który jest pod parlamentem Wielkiej Brytanii za każdym razem, gdy odbywa się posiedzenie, zasugerował, że nadszedł czas, aby przemyśleć jeszcze brexit i oskarżył tych, którzy chcieli, aby Wielka Brytania wyszła z UE o oszukiwanie wyborców. „Ci, którzy zostali zmanipulowani w czasie kampanii, aby zagłosować za wyjściem z UE, pochodzą z bardziej ubogich obszarów i to oni zapłacą za to cenę”, ostrzegł. Niemoralny system kradzieży. Patrick Minford , profesor ekonomii stosowanej na Uniwersytecie Cardiff w Walii, określił UE jako „protekcjonistyczną” i „antykonkurencyjną” organizację, która chroniła producentów unijnych, ale „nie Brytyjczyków”. „To niemoralny system kradzieży, kradnie zasoby z innych krajów i wstrzymuje popyt w innych gospodarkach”, powiedział Minford. Przekonywał, że „niewykwalifikowana” migracja naraziła na szwank krajowy system opieki zdrowotnej, ponieważ ludzie „nie płacą w Wielkiej Brytanii”. Pochwalił jednocześnie system w Niemczech, w którym obywatele muszą najpierw wnieść swój wkład, zanim będą mogli skorzystać z opieki społecznej. „To nie jest rasizm, to argument ekonomiczny”, powiedział. Wielka Brytania jak bezsilny żuk na plecach. Jane Pierce , pro-unijna działaczka z Londynu, która mieszkała i pracowała we Francji i Hiszpanii oraz chciałaby, aby jej dzieci miały podobne możliwości, obawia się, że członkowie parlamentu nie są chętni do dyskusji na ten temat, ani między sobą ani z wyborcami. „Po brexicie Wielka Brytania będzie wyglądać jak biedny bezsilny żuk leżący na plecach”, stwierdziła [ org. an impoverished powerless beetle]
