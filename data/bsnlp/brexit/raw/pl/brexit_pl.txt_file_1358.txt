pl-1358
pl
2018-06-23
https://www.euractiv.pl/section/polityka-wewnetrzna/news/brytyjskie-wladze-uruchomia-system-rejestracji-dla-obywateli-ue/
Co z Europejczykami w Wielkiej Brytanii po brexicie? Powstanie system rejestracji

System ma służyć uzyskiwaniu po wyjściu Wielkiej Brytanii z UE statusu osoby osiedlonej, które zagwarantuje unijnym obywatelom mieszkającym na Wyspach utrzymanie swoich praw. Rejestracja ma polegać na udzieleniu odpowiedzi na zaledwie trzy pytania. Brytyjski rząd spodziewa się przynajmniej 3,5 mln wniosków. Informacje w sprawie systemu rejestracyjnego dla obywateli UE w Wielkiej Brytanii przedstawił minister spraw wewnętrznych Sajid Javid , który wystąpił przed komisją Izby Lordów. Jak zapewniał, podstawową funkcją systemu ma być „przyznawanie statusu osoby osiedlonej, a nie jego odmawianie”. Dlatego wniosek on-line ma się składać tylko z trzech pytań – o dane osobowe, potwierdzenie zamieszkania w Wielkiej Brytanii oraz ewentualną przeszłość kryminalną. Wszystko ma zostać błyskawicznie zweryfikowane w rządowych bazach danych, a decyzje mają być ogłaszane bardzo szybko – maksymalnie przed upływem dwóch tygodni. Procedura ma funkcjonować poprzez stronę internetową oraz specjalną aplikację na urządzenia mobilne. Minister Javid uspokajał też, że sprawdzanie w rejestrach kryminalnych dotyczyć będzie „poważnych i uporczywych przestępstw, nie mandatów za złe parkowanie”. Odmowy mają mieć miejsce tylko, gdy „wystąpią ku temu bardzo poważne powody”. Minister Javid: Chcemy, by obywatele UE u nas zostali. Jak poinformował w Izbie Lordów minister Javid, stworzenie oraz funkcjonowanie systemu ma kosztować ok. 170 mln funtów. Rejestracja ma być obowiązkowa dla wszystkich obywateli UE mieszkających na stałe w Wielkiej Brytanii. Uprawnieni do niej będą wszyscy ci, którzy już są na Wyspach lub przyjadą przed 31 grudnia 2020 r., czyli do końca okresu przejściowego po brexicie. Warunkiem otrzymania statusu osoby osiedlonej od razu będzie mieszkanie w Wielkiej Brytanii przez minimum pięć lat. Osoby, które mieszkają krócej (nawet jeśli dopiero teraz lub osiedlą się na Wyspach w ciągu kolejnych dwóch lat) będą mogły zostać, ale status osoby osiedlonej, czyli pełnię praw, otrzymają dopiero po tym jak „skompletują” pięć lat. Status przejściowy (czyli przed upływem pięciu lat życia na Wyspach) nie będzie dawał praw (do pracy, zasiłków czy służby zdrowia) bezterminowo. „Chcemy, by obywatele UE u nas zostali. I chcemy, by proces rejestracji był tak prosty, jak to tylko możliwe” – zapewniał Sajid Javid. System ma być nie tylko prosty, ale także dawać dużo czasu na rejestrację. Wniosek należy złożyć do 30 czerwca 2021 r. Koszt złożenia wniosku ma wynieść 65 funtów, przy czym osoby niepełnoletnie zapłacą tylko połowę tej kwoty. Z opłat mają być zwolnione osoby, które mają już prawo do stałego pobytu lub status stałego rezydenta. Do poprawnego złożenia wniosku niezbędne będzie także wgranie swojego zdjęcia (wystarczy selfie) oraz przesłanie kopii dowodu osobistego lub paszportu (albo wczytanie przez specjalną aplikację danych z czipa w dokumencie biometrycznym). Gdyby dane zgromadzone w rządowych bazach podatkowych lub zasiłkowych nie wystarczały, wnioskodawcy mogą zostać poproszeni o dosłanie brakujących dokumentów poświadczających ich życie na Wyspach – wyciągów bankowych, zaświadczeń z pracy, umów z dostawcami usług bądź umów najmu nieruchomości. Systemem mają zostać objęci nie tylko obywatele państw członkowskich UE, ale także Islandii, Księstwa Liechtenstein, Norwegii i Szwajcarii . Zwolnieni z obowiązku rejestracji zostaną natomiast obywatele Irlandii, ale będą mogli złożyć wniosek. Systemem mają być objęci współmałżonkowie oraz stali partnerzy osób, które uzyskają status osoby osiedlonej. Do takiej osoby będą także mogły dołączyć zależne dzieci, wnuki, rodzice, a nawet dziadkowie. Warunkiem jest jednak to, aby ta relacja istniała przed 31 grudnia 2020 r. i wciąż trwała. Dzieci, które urodzą się w przyszłości mają otrzymać status osoby osiedlonej automatycznie. Urzędnicy imigracyjni mają służyć aplikantom p omocą w wypełnieniu wniosku, zapewnieniu komputera, a nawet opieki tłumacza. Jeśli ktoś jest chory lub z niepełnosprawnością, urzędnicy (na prośbę tej osoby) pomogą złożyć wniosek z domu. Specjalna aplikacja ma na razie działać jedynie na urządzeniach z systemem operacyjnym Android. Rozmowy władz brytyjskich z koncernem Apple dopiero się toczą. Pierwsze testy systemu rozpoczną się za kilka tygodni, zaś wnioski będzie można składać prawdopodobnie od jesieni.

Obawy o skuteczność systemu. Ogłoszenie szczegółów dotyczących rejestracji obywateli UE na Wyspach wywołało jednak wiele obaw i wątpliwości. Przede wszystkim o to, czy informacja o konieczności dokonania rejestracji dotrze do wszystkich. Mimo obiecanej asysty ze strony urzędów imigracyjnych, istnieją obawy o to, czy osoby nie korzystające na codzień z komputera i internetu (np. osoby starsze) poradzą sobie ze wszystkim. Chodzi nie tylko o fakt złożenia wniosku, ale także o poprawność procesu aplikacji. „Jeśli tylko 5 proc. z unijnych obywateli w Wielkiej Brytanii nie poradzi sobie z systemem, to będziemy mieć grupę prawie 200 tys. osób, których status stanie się prawnie niejasny” – mówiła rzeczniczka Szkockiej Partii Narodowej (SNP) Jo Cherry. Rzeczywiście doświadczenia innych państw pokazują, że trudno jest z tego typu systemem dotrzeć do wszystkich osób, które powinny z niego skorzystać. Hiszpański program rejestracji zagranicznych pracowników (działał w 2005 r.) objął tylko ok. 77 proc. uprawnionych do skorzystania, amerykański, który rejestrował osoby, które zostały nielegalnymi imigrantami jako dzieci trafił do zaledwie 45 proc. uprawnionych do rejestracji. Na Wyspach świeża jest także sprawa tzw. pokolenia Windrush, czyli pochodzących z Karaibów osób, które przybyły do Wielkiej Brytanii jako dzieci, ponieważ ich rodzice uczestniczyli w powojennej odbudowie centrum Królestwa Brytyjskiego. Dzięki temu uzyskali na Wyspach specjalny status, ale ich dzieci często później miały kłopoty z przebrnięciem przez mocno zbiurokratyzowany system legalizacji pobytu. Po latach, gdy obecny rząd zaostrzył politykę imigracyjną, będący już często na emeryturze ludzie stanęli w obliczu nagłej deportacji na Karaiby, które opuścili jako małe dzieci. To właśnie zamieszanie wokół „pokolenia Windrush” (nazwa pochodzi od statku pasażerskiego, który kursował między Jamajką a Wielką Brytanią) było przyczyną dymisji poprzedniej szefowej MSW Amber Rudd , którą zastąpił urodzony w rodzinie imigrantów z Pakistanu Sajid Javid. Javid zapewnia, że powtórki z zamieszkania wokół „pokolenia Windrush” nie będzie, ale posłanka opozycyjnej Partii Pracy Yvette Cooper , która stoi na czele komisji spraw wewnętrznych w Izbie Gmin, przekonuje, że władze nie przedstawiły żadnych rozwiązań dotyczących osób, które nie zostały zarejestrowane w systemie nie ze swojej winy. „Co z dziećmi, które urodziły się już w Wielkiej Brytanii, spędziły tu całe życie, ale ich rodzice z jakichś powodów ich nie zarejestrują w systemie? One stracą wszystkie prawa nie ze swojej winy” – mówiła Cooper. Z kolei wyznaczony na uczestnika brexitowych negocjacji jako przedstawiciel Parlamentu Europejskiego szef frakcji liberalnej Guy Verhofstadt skrytykował konieczność wniesienia opłaty za zarejestrowanie wniosku. „To powinno być bezpłatne. Dlaczego karać ludzi za brexit?” – pytał.
