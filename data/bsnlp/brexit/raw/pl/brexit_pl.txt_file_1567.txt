pl-1567
pl
2018-05-26
https://www.money.pl/gospodarka/wiadomosci/artykul/brexodus-brexit-polacy-na-wyspach-emigracja,167,0,2406823.html
Brexodus przybiera na sile. Poznaj historie Polaków, którzy opuścili Wyspy

Ksenofobia, widmo Brexitu, słaby funt, rosnące ceny mieszkań i żywności przeganiają Polaków ze Zjednoczonego Królestwa. - Sytuacja bardzo się pogorszyła. Na polskie warunki ciągle zarabialiśmy świetnie, ale w drogim Londynie to już było mało - mówi money.pl Anna, która wróciła do Polski po 15 latach na Wyspach. - Wyjechałem, bo ceny wynajmu wystrzeliły w kosmos. Po kampanii związanej z Brexitem trudniej też być Polakiem na Wyspach. Coraz bardziej we znaki daje się kryzys transportu publicznego i mocno pogarszający się dostęp do służby zdrowia. Tu już nie chodzi o drogich dentystów, ale o podstawową pomoc medyczną - mówi money.pl Bartek, który po 7 latach na Wyspach przeprowadził się do Czech. Jak podkreśla nasz rozmówca, teraz zbiedniał, ale tylko teoretycznie. Mniej zarabia, ale też w Czechach jest taniej, a i jakość życia lepsza.

Z raportu Janusza Kobeszko z Instytutu Sobieskiego, opisującego korzyści dla brytyjskiej gospodarki wynikające z pracy naszych rodaków, wynika, że tylko w latach 2014-2020 ten wkład będzie na poziomie ponad 48,5 mld funtów. Fakty te były i są publikowane i szeroko komentowane, ale nie zawsze wpływa to na zmianę opinii brytyjskiej ulicy. Według Gosi - od 18 lat mieszka w Londynie - rzeczywiście atmosfera wokół imigrantów w ostatnich latach bardzo się pogorszyła. Jednak ostatnio zauważa, że coraz częściej pojawiają się publikację pokazujące, że cała kampania antyimigracyjna przyniosła więcej szkody niż pożytku. - Coraz częściej pisze się o tym, że Zjednoczone Królestwo jednak potrzebuje tych ludzi. W ślad za tymi coraz liczniejszymi głosami swoiste przyzwolenie na rasistowskie zachowania się skończyło. W rozmowach z Anglikami i w prasie coraz częściej słyszę i widzę krytykę nieprzemyślanej polityki deportacyjnej - mówi money.pl Gosia, która mimo zawirowań związanych z Brexitem, nie ma zamiaru opuścić swojej drugiej ojczyzny. Jak przekonuje, wyraźnie widać teraz, że Brytyjczycy nagle się ocknęli. Zrozumieli, dokąd ich doprowadziła niebezpieczna gra na ksenofobicznych emocjach. - Wstrząsające historie o przypadkach deportacji rozdzielających rodziny obywateli Australii czy Kanady od lat mieszkających na Wyspach pokazały wyspiarzom, że te nowe procedury krzywdzą ludzi. Co może najistotniejsze, nie dotyczą tylko emigrantów z Afryki czy Europy Wschodniej - mówi Gosia. Przywieźli na statkach i... zapomnieli. Jedna z głośniejszych afer na Wyspach związana z nową polityką imigracyjną dotyczy mieszkańców Karaibów i pokazuje, jak dziurawy jest tamtejszy system za to odpowiedzialny. W połowie kwietnia brytyjska minister spraw wewnętrznych Amber Rudd złożyła nawet w tej sprawie publiczne przeprosiny. Ofiarami tej smutnej historii są tysiące brytyjskich rezydentów, którzy zostali na Wyspy przywiezieni z Karaibów. Mimo że niektórzy mieszkają w Wielkiej Brytanii od końca lat 40. mogą być teraz deportowani. Zawiniło brytyjskie MSW, które zażądało od nich przedstawienia dokumentów potwierdzających ich prawo do rezydencji. Rzecz jednak w tym, że to obywatele dawnej brytyjskiej kolonii i mieli prawo pobytu w Wielkiej Brytanii nawet bez paszportu. W 1971 otrzymali bezterminowe prawo rezydencji. Tak zwane pokolenie Windrush (statek Empire Windrush przywiózł pierwszych imigrantów z Karaibów) to blisko pół miliona osób, które po drugiej wojnie światowej przypłynęły do Wielkiej Brytanii, by uzupełnić powojenne braki na rynku pracy. Kto je teraz zapełni? Na pewno już nie rodzina Anny. - O wyprowadzce zadecydował impuls, ale też silne poczucie, że nie jesteśmy u siebie. Pracowałam jako wychowawca w przedszkolu i dowiedziałam się, że jeden z rodziców nie życzył sobie, żeby "ta Polka" zajmowała się jego dzieckiem. To nie było do mnie powiedziane wprost, ale i tak było bardzo przykre - mówi Anna. Czechy super, a co z tą Polską? Na decyzje Anny wpłynęły również pogarszające się warunki materialne. Choć jej mąż świetnie zarabiał jako inspektor do spraw bezpieczeństwa i jej pensja też była dobra, rosnące ceny w Londynie sprawiły, że żyło im się coraz ciężej. Całej rodzinie nie odpowiadało też tempo życia w zatłoczonym mieście. Szukali w Polsce spokoju i lepszego jakościowo życia. - Wróciliśmy, ale okazało się, że się pomyliliśmy. Dzieciaki (7 i 12 lat) dość szybko się zaaklimatyzowały, zachwyciły luzem w polskiej szkole, gdzie można biegać i się wygłupiać. Potem jednak dość szybko zrozumiały, że materiału do nauki i testów jest więcej, więc entuzjazm opadł. Z kolei nasze przekonanie o tym, że ludzie mają tutaj więcej czasu dla siebie od razu okazało się całkowicie błędne. Wydaje mi się, że wyścig szczurów w Polsce jest teraz nawet bardziej brutalny niż na Wyspach - mówi Anna, która uczy teraz angielskiego, a mąż nadal pracuje w brytyjskiej firmie, ale większość obowiązków wykonuje zdalnie. Jedynie raz na dwa tygodnie musi odwiedzać centralę. - Opierając się na polskich zarobkach, nigdy bym się nie zdecydowała na powrót. Choć nieruchomości są dużo tańsze, to jednak codzienne życie wydaje mi się w Polsce droższe niż na Wyspach – dodaje Anna. Jak z perspektywy czasu nasi rozmówcy oceniają swoją decyzję? Jak im się podoba w nowych miejscach? - Bardzo dobrze. Czesi są milsi i bardziej przyjaźnie nastawieni niż Brytyjczycy. Trochę się oczywiście nabijają z naszej religijności. Niekiedy można też odczuć, że uważają nas za prostaków, ale nie ma niechęci - mówi Bartek. - Trochę jednak jesteśmy rozczarowani. Niestety okazało się raz jeszcze, że jako naród jesteśmy bardzo zawistni. Brakuje mi też takiej zwykłej ludzkiej uprzejmości na co dzień, różnorodności i tolerancji dla tej różnorodności. Nie chodzi mi tylko o kolor skóry czy religię, ale też o poglądy i pomysły na życie. Brakuje mi również otwartości, skłonności do integrowania się wokół szkoły, osiedla czy miejscowości. Jakoś mam poczucie, ze jak proponuję takie aktywności to w głowie moich obecnych sąsiadów pojawia się myśl: baba nie ma co robić i wymyśla - podsumowuje Anna. Masz newsa, zdjęcie lub filmik? Prześlij nam przez
