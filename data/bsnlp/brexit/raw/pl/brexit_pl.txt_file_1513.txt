pl-1513
pl
2018-04-14
https://www.euractiv.pl/section/polityka-regionalna/news/polskie-stanowisko-wobec-polityki-spojnosci-w-nowej-perspektywie-finansowej-ue/
Polskie stanowisko wobec polityki spójności w nowej perspektywie finansowej UE

W Unii Europejskiej trwają intensywne rozmowy na temat kształtu unijnych budżetów po 2020 r. oraz sposobów budowania unijnego finansowania. Wątpliwości dotyczą m.in. przyszłości polityki spójności. Polski minister inwestycji i rozwoju Jerzy Kwieciński odwiedził w ostatnim czasie kilka stolic europejskich, aby prezentować stanowisko Warszawy w tej kwestii. Wczoraj (12 kwietnia) był w Wiedniu, w poniedziałek (9 kwietnia) w Sztokholmie. Oprócz stolic Austrii i Szwecji minister Jerzy Kwieciński odwiedził w ostatnim czasie także Paryż, Helsinki i Brukselę. W Sztokholmie rozmawiał m.in. ze szwedzkim ministrem ds. obszarów wiejskich Svenem-Erikem Buchtem oraz dyrektorem generalnym ds. innowacji, badań naukowych oraz przedsiębiorstw państwowych w szwedzkim Ministerstwie ds. Przedsiębiorstw i Innowacji Carelem Rosénem . W Wiedniu, gdzie odbywało się forum poświęcone m.in. unijnym funduszom, spotkał się zaś nie tylko z przedstawicielami władz Austrii, ale także z wysłannikami Komisji Europejskiej. Brexit zostawi dziurę w budżecie. Najwięcej niepewności co do przyszłości unijnego finansowania po 2020 r. wywołuje brexit. Brytyjska składka do budżetu UE to 12-14 mld euro rocznie. To prawie 10 proc. całego unijnego budżetu. Tę dziurę trzeba będzie po wyjściu Wielkiej Brytanii z UE jakoś załatać. Dominują trzy koncepcje: zwiększenie składek członkowskich pozostałych państw, poważne oszczędności lub połączenie dwóch pierwszych rozwiązań, czyli zwiększenie składek połączone z oszczędnościami w niektórych segmentach budżetu. Trzecia koncepcja wydaje się obecnie przeważać. Ponieważ jednak w nowej perspektywie budżetowej mają zostać uwzględnione nowe priorytety – np. bezpieczeństwo i obronność czy polityka migracyjna – być może cięcia nie ominą żadnej z polityki, w tym także polityki spójności. W Sztokholmie minister Jerzy Kwieciński podkreślał, że z polskiej perspektywy nowy budżet unijny po 2020 r. powinien uwzględniać bieżące wyzwania, przed którymi stoi UE. Jednocześnie – jak zaznaczył – polityka spójności powinna pozostać największą polityką rozwojową, z której korzystają wszystkie regiony i kraje UE. „Polskie PKB skraca dystans do średniego PKB w Unii Europejskiej. W 2003 roku PKB Polski nie wynosiło nawet połowy unijnego PKB. W grudniu Eurostat podał, że w 2016 roku PKB na mieszkańca w Polsce wyniosło 68 proc. średniej w Unii Europejskiej. Szacuje się, że ten spektakularny wzrost aż o 20 punktów procentowych w ciągu trzynastu lat w jednej piątej to efekt wdrażania przez Polskę polityki spójności” – mówił szef resortu inwestycji i rozwoju.

Kwieciński: Popieramy propozycję komisarza Oettingera. Największa oś sporu w UE dotyczy formy zrekompensowania ubytku w budżecie po brexicie. „Jest wiele krajów członkowskich, które uważają, że tego rekompensować nie trzeba; co oznacza, że przyszły unijny budżet powinien być zdecydowanie mniejszy, część uważa, że powinno się rekompensować – jeśli nie całość, to przynajmniej część. Kraje naszego regionu, w tym Polska, bardzo silnie opowiadają się za tym, by ubytek po brexicie zrekompensować w jak największym stopniu” – mówił minister Kwieciński w środowym (11 kwietnia) wywiadzie dla PAP. Kluczowe dla kształtu nowej perspektywy budżetowej UE, a co za tym idzie dla przyszłości polityki spójności, będą ostatnie dni kwietnia. Komisja Europejska ma bowiem przedstawić propozycję nowej finansowej siedmiolatki w maju. „Popieramy wstępną koncepcję komisarza Guenthera Oettingera , który w KE odpowiada za budżet unijny, który proponuje, by zwiększyć wkłady krajów członkowskich do budżetu. Obecnie te wkłady wynoszą ok. 1 proc. DNB (dochodu narodowego brutto). Propozycja komisarza Oettingera to – w sensie arytmetycznym – 1,1x, czyli skutkowałaby to wzrostem wkładu krajów członkowskich do unijnego budżetu od 10 do 20 proc. Polska chciałaby, by było to bliżej 20 proc.” – mówił minister. W perspektywie finansowej UE na lata 2014-2020 Polska otrzymała na realizację polityki spójności ok. 77,6 mld euro.
