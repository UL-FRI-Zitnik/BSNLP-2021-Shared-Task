pl-1065
pl
2018-03-14
https://newskitchen.eu/2018/03/14/wiceminister-marek-magierowski-na-polish-economic-forum-w-londynie/
Wiceminister Marek Magierowski na Polish Economic Forum w Londynie

Wiceszef polskiej dyplomacji wziął udział w panelu „European Union – a (N)ever closer Union?”, podczas którego rozważano możliwe kierunki rozwoju Unii Europejskiej, przyszłości unii gospodarczo-walutowej oraz Brexit. W dyskusji udział wzięli także prof. Danuta Hubner i dr Stanley Bill z Uniwersytetu w Cambridge. Podczas panelu wiceminister Magierowski odniósł się do koncepcji „Europy wielu prędkości”. – Jeśli jest wola rozmowy o tej koncepcji to należy postawić pytanie o to kto tak naprawdę jest w rdzeniu UE – mówił – Moim zdaniem, biorąc pod uwagę wyniki gospodarcze i innowacyjność Polski, to zdecydowanie jesteśmy w Europie pierwszej prędkości – podkreślił. Zarazem sceptycznie odniósł się do tworzenia kolejnych instytucji unijnych i instytucjonalizacji strefy euro. Wiceszef polskiej dyplomacji podkreślił także znaczenie inicjatywy Trójmorza: – To realny projekt stymulujący współpracę w ramach UE i budowę kluczowej infrastruktury w Europie Środkowej – zaznaczył. Mówiąc o negocjacjach dotyczących Brexitu i perspektywach współpracy pomiędzy Wielką Brytanią i Unią Europejską wiceminister Magierowski powiedział, że Polsce zależy na „ambitnej współpracy ze Zjednoczonym Królestwem w dziedzinie bezpieczeństwa i obronności”. – Powinniśmy tu stworzyć nowy model, który wykracza poza istniejące rozwiązania – zaproponował. LSE SU Polish Economic Forum jest organizowane przez LSE Polish Business Society, stowarzyszenie zrzeszające polskich studentów London School of Economics and Political Science. Jest to największa konferencja dotycząca polskiej polityki i gospodarki odbywająca się poza granicami Polski. Tegoroczna edycja jest siódmą z kolei. – Ważne jest to, żeby polska i polonijna młodzież, studenci i młodzi profesjonaliści, wykazywali się takim entuzjazmem i zaangażowaniem w promowaniu Polski i pokazywaniu, że środowiska polonijne potrafią zorganizować tak wspaniałą i ważną merytorycznie konferencję, jak studenci tu w Londynie – mówił po wydarzeniu wiceminister Magierowski. Biuro Rzecznika Prasowego. Ministerstwo Spraw Zagranicznych.
