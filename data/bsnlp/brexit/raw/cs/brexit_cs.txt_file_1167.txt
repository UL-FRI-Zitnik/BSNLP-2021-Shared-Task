cs-1167
cs
2018-03-19
https://www.denik.cz/ze_sveta/eu-a-britanie-vyresily-vetsinu-sporu-ohledne-brexitu-zbyva-irska-hranice-20180319.html
EU a Británie vyřešily většinu sporů ohledně brexitu. Zbývá irská hranice

Většina ze sporných bodů ohledně odchodu Londýna z evropského svazku je vyřešena, napsal v pondělí server týdeníku Focus. Vyjednávacím týmům Evropské unie a Velké Británie se podařilo nalézt finální shodu ohledně textu těch částí dohody, které se týkají finančního vyrovnání britských závazků, práv občanů EU v Británii po brexitu i podoby přechodného období.

Obě strany se údajně dohodly na 21měsíčním přechodném období, které bude zahájeno v březnu 2019. Během něj se Británie bude nadále řídit všemi pravidly EU, přičemž zůstane součástí celní unie a rovněž bude mít přístup k vnitřnímu trhu EU, informovala agentura DPA. „Prolomily se ledy, velká část je dohodnutá, ale stále je před námi spousta práce,“ prohlásil Barnier. Podle něj totiž stále nebyly vyřešeny některé oblasti. Mimo jiné otázka režimu na hranici mezi Irskem a britským Severním Irskem. S výsledkem jednání Barnier zítra seznámí ministry unijních zemí. Ve středu pak bude o věci jednat Evropská komise a v pátek 27 premiérů a prezidentů na unijním summitu.
