cs-1987
cs
2018-01-10
http://www.halonoviny.cz/articles/view/46890167
Odchody akademiků kvůli brexitu

. Britské vysoké školy opouštějí stovky akademických pracovníků ze zemí Evropské unie kvůli obavám z brexitu. Loni v porovnání s obdobím před rozhodnutím o odchodu Británie z EU v referendu stoupl počet odchodů z akademických sborů o 19 %. Loni tak odešlo více než 2300 přednášejících, informoval britský deník The Independent s odvoláním na údaje, které si vyžádali Liberální demokraté na 105 britských univerzitách. Ve srovnání s akademickým rokem 2015-2016 loni z britských univerzit odešlo o deset procent více vysokoškolských učitelů. Důvodem je podle britského listu jejich nejistota ohledně pobrexitových práv. Premiérka Theresa Mayová přitom občany zemí EU vyzvala, aby z Británie po brexitu neodcházeli. Instituce, které statistická data poskytly, mají na svých výplatních páskách více než 25 400 akademiků z jiných členských zemí. Tisíce z nich pracují v oborech jako strojírenství, matematika nebo výpočetní technika, kde Británii hrozí vážné nedostatky kvalifikovaných sil. Další tisícovky Evropanů působí v životně důležitých oblastech, jako je lékařství. Britská akademie varovala, že akademickou obec v zemi ohrožují potenciální změny imigračních pravidel po odchodu Británie z EU. Ohroženy jsou přitom i obory jako moderní jazyky a ekonomie. Největší počet rezignací zaznamenala loni Oxfordská univerzita. Podle The Independent z ní během roku 2017 odešlo 230 vysokoškolských učitelů, zatímco v období 2014-2015 jich bylo 171. Univerzita ale uvedla, že odchody byly vykompenzovány velkým náborem nových pracovníků z EU.
