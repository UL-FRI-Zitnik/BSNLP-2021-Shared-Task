cs-946
cs
2018-05-20
https://zpravy.aktualne.cz/zahranici/sturgeonova-zvazi-otazku-nezavislosti-podle-dohody-o-brexitu/r~929d87c05c1e11e88b47ac1f6b220ee8/?utm_source=mediafed&utm_medium=rss&utm_campaign=mediafed&redirected=1526816862
Referendum o nezávislosti Skotska je znovu ve hře. Sturgeonová počká, až Londýn ukáže plán brexitu

Skotská premiérka Nicola Sturgeonová znovu zváží otázku nezávislosti, jakmile britská vláda předloží jasnější plán odchodu Británie z Evropské unie. Doufá, že stanovisko Londýna bude jasné letos na podzim. Sturgeonová to v neděli prohlásila v televizi ITV. Skotové už hlasovali o své nezávislosti v referendu v roce 2014, a tehdy jich většina byla pro setrvání v Británii. Skotský parlament také minulý týden zamítl klíčový zákon britské vlády o odchodu z Evropské unie. Výsledek hlasování sice není právně závazný. Podle tamního tisku by ale mohl vyvolat v zemi vážnou ústavní krizi, a to zvláště pokud by britská premiérka Theresa Mayová prosadila své plány na odchod z EU Skotsku navzdory.
