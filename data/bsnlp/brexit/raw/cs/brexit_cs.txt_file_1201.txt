cs-1201
cs
2018-06-20
https://www.novinky.cz/zahranicni/evropa/475619-britsti-poslanci-dal-omezuji-roli-parlamentu-pri-brexitu.html
Britští poslanci dál omezují roli parlamentu při brexitu

Dolní sněmovna zamítla návrh, který parlamentu přisuzoval důležitější roli pro případ, že poslanci dolní komory dohodu o brexitu neschválí, nebo se Londýnu a Bruselu nepodaří takovou dohodu vůbec dojednat. Vláda Mayové v minulosti souhlasila jen se symbolickým schvalováním dalších svých kroků parlamentem v případě neexistence dohody, což po středečním hlasování nadále platí. Všechny dodatky k zákonu o brexitu, které schválila proevropsky orientovaná Sněmovna lordů, Dolní sněmovna dosud vždy zamítla. Zákon po nynějším přijímání a následném zamítání dodatků bude muset ještě jednou projít posouzením ve Sněmovně lordů. Deník The Guardian uvedl, že se neočekává, že by ho lordi poslali zpět dolní komoře, což znamená, že návrh zákona projde. Zákon o brexitu má Británii zajistit právní kontinuitu po odchodu z EU. Obě komory parlamentu ho musejí schválit před vystoupením země z evropského bloku, které se čeká 29. března 2019.
