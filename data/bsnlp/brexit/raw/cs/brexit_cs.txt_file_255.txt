cs-255
cs
2018-02-09
http://ekonomika.eurozpravy.cz/evropa/215171-britske-firmy-ztraceji-nervy-dvoudenni-vladni-schuze-o-brexitu-byla-k-nicemu/
Britské firmy ztrácejí nervy. Dvoudenní vládní schůze o brexitu byla k ničemu

"Vážně jsme čekali něco jiného?" ptal se po středečních a čtvrtečních rokováních politický zpravodaj BBC John Pienaar. "Další schůze v Downing Street je za námi. V jednu chvíli se o ní hovořilo jako o zlomovém jednání, na kterém vládní kolegové odloží názorové rozdíly na směřování brexitu. Nic takového ve skutečnosti nenastalo," napsal. Den odchodu Británie z EU nastane už za necelých 14 měsíců a kabinet podle zákonodárců neučinil některá důležitá opatření jako například uzavření existujících programů, což by poskytlo více prostoru přípravám vystoupení. Na jejich uskutečnění je údajně potřeba do různých resortů přijmout stovky nových pracovníků. "Čas nejednoznačných vyjádření už vypršel, firmy musí činit investiční a personální rozhodnutí," vzkázala premiérce Mayové ve středu Britská obchodní komora, která zastupuje společnosti s celkovými šesti miliony zaměstnanců. "Vláda musí předložit své plány," napsala organizace v dopise. V této atmosféře sílící nejistoty Mayová "nápadně mlčí", komentoval situaci web televize CNN.

Premiérka se ve čtvrtek sešla s vedoucími pracovníky 19 japonských firem včetně automobilky Nissan a banky Nomura. Mluvčí předsedkyně vlády po mítinku prozradil jen to, že se všechny strany shodly na potřebě jednat v otázkách brexitu rychle a zajistit obchodní vztah s EU, který bude po přechodném období bez cel a "do největší možné míry zbaven tření". Osoba obeznámená s průběhem schůzky pod podmínkou anonymity řekla agentuře Reuters, že nic konkrétního v tomto směru nepadlo. Japonský velvyslanec v Británii Kodži Curuoka poté vystoupil s netradičně přímočarým varováním, když uvedl, že žádná soukromá společnost nemůže v pokračovat v činnosti na území Británie, pokud taková činnost nebude výnosná. Podle BBC se názory na brexit uvnitř britské vlády radikálně liší, s táborem optimistů ministra zahraničí Borise Johnsona na jedné straně a skeptiky kolem ministra financí Philippa Hammonda na straně druhé.
