cs-1016
cs
2018-04-18
http://zahranicni.eurozpravy.cz/eu/221161-britska-vlada-celi-skandalu-kolem-karibskych-imigrantu/
Britská vláda čelí skandálu kolem karibských imigrantů

. Aktualizováno 14:40 18. dubna 2018, 11:22 Autor: EuroZprávy.cz / ČTK. Londýn - Britská ministryně vnitra Amber Ruddová čelí výzvám opozice k rezignaci kvůli skandálu kolem imigrantů z karibské oblasti, kteří v zemi žijí legálně desítky let, ale úřady jejich pobyt chybně označily za nezákonný a hrozily jim deportací. Kauza je pro britskou vládu nepříjemná i kvůli tomu, že v Londýně se nyní koná summit zemí Společenství (Commonwealth). Premiérka Theresa Mayová se v úterý za kauzu šéfům karibských států účastnících se vrcholné schůzky omluvila. Dnes se v parlamentu omluvila i osobám, kterých se omyl dotkl.



Hlavní brexitový vyjednávač Evropského parlamentu Guy Verhofstadt v úterý uvedl, že způsob, jakým britská vláda s karibskými imigranty zachází, je "hluboce znepokojivý" s ohledem na občany EU žijící v Británii. Verhofstadt dodal, že "miliony občanů unie" se budou obávat, že k nim vláda v Londýně bude přistupovat stejným způsobem. Mluvčí Mayové ale dnes v reakci na obavy ohledně osudu unijních občanů v Británii po brexitu uvedl, že jim Londýn poskytl ohledně jejich postavení "velmi silné záruky".
