cs-1387
cs
2018-02-28
https://zahranicni.ihned.cz/c1-66063800-evropska-komise-schvalila-navrh-dohody-o-brexitu-projednaji-ho-unijni-staty
Eurokomisaři schválili návrh dohody o brexitu, který chrání práva občanů EU. Podle premiérky Mayové ale odděluje od Británie Severní Irsko

Evropská komise ve středu schválila a zveřejnila návrh právního textu dohody o vystoupení Velké Británie z Evropské unie. Unijní vyjednavač pro brexit Michel Barnier, který materiál prezentoval novinářům, zdůraznil, že o návrhu bude nyní jednat 27 zemí unie a na zřeteli bude i názor europarlamentu. Vyjednávání s britskou stranou o podobě samotného "rozvodu" a následného přechodného období, je podle Barniera nyní třeba vést už na základě konkrétního právního textu, protože času k rozhovorům ubývá. Britové z EU odejdou na konci března 2019, smlouva by měla být dojednána do letošního podzimu tak, aby mohla ještě projít příslušným ratifikačním procesem. Návrh dohody o vystoupení, který má 168 článků, se skládá ze šesti částí a podle Barniera nemůže být obsah pro britskou stranu překvapivý. Po úvodních ustanoveních jsou v návrhu odstavce týkající se otázky zachování práv občanů EU v Británii po brexitu, dalších bodů souvisejících s rozlukou či také finančního vyrovnání britských závazků.
