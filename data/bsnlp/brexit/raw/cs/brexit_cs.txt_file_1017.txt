cs-1017
cs
2018-04-18
http://zahranicni.eurozpravy.cz/eu/221146-britska-firma-nenapadne-tendr-na-tisk-pobrexitovych-pasu/
Britská firma nenapadne tendr na tisk pobrexitových pasů

. 18. dubna 2018, 10:19 Autor: EuroZprávy.cz / ČTK. Londýn - Britská společnost De La Rue se neodvolá proti rozhodnutí britské vlády nechat po odchodu z Evropské unie tisknout nové pasy francouzsko-nizozemskou společnost Gemalto. Firma to dnes podle agentury Reuters sdělila v prohlášení. Fakt, že britské pasy bude tisknout zahraniční firma, kritizovala řada zastánců rozluky s Bruselem od politiků až po média.

Pas také změní barvu z unijní vínové na tmavě modrou, která je podle vlády podobná barvě, jakou měly britské pasy dříve. Kontrakt má podle britského tisku hodnotu 490 milionů liber (14,3 miliardy Kč).

Společnost De La Rue britské pasy vyráběla v posledních deseti letech. Ministerstvo vnitra ale tvrdí, že zadání zakázky firmě Gemalto ušetří daňovým poplatníkům až 120 milionů liber (3,5 miliardy Kč). Příznivci brexitu soudí, že britské pasy má vyrábět britská firma. Konzervativní poslankyně a bývalá ministryně pro mezinárodní rozvoj Priti Patelová, která působila v probrexitovém kabinetu nynější premiérky Theresy Mayové, v souvislosti s tiskem pasů v zahraničí hovořila o národním ponížení.
