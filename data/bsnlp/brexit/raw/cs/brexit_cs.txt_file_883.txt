cs-883
cs
2018-03-12
https://www.denik.cz/ekonomika/czexit-by-byl-katastrofa-rika-ekonom-ceske-narodni-banky-20180312.html
"Czexit" by byl katastrofa, říká ekonom České národní banky

Ekonom Petr Král žije s rodinou v Roudnici nad Labem. O domácím rozpočtu sám nerozhoduje a i zásadní materiály pro rozhodování centrální České národní banky (ČNB), kde zastává funkci náměstka ředitele měnové sekce, připravuje s kolektivem kolegů. Čemu se věnuje měnová sekce ČNB, v níž zastáváte důležitý post? S týmem zhruba 40-50 lidí připravujeme stěžejní dokumenty pro oblast měnové politiky k rozhodování nejvyššího orgánu ČNB. Tím je bankovní rada. Potom, co rozhodne, máme za úkol její verdikt srozumitelně přetlumočit odbornému i laickému publiku. Do jaké míry mohou do procesu rozhodování centrální banky vstupovat politici? ČNB je nezávislá a její nezávislost neplatí jen na papíře, ale i fakticky. Členy rady jmenuje prezident, ale poté, co je radní na 6 let jmenován, již nesmí od žádných politiků přijímat žádná doporučení či rady, nebo snad pokyny. Musí se řídit pouze odborným názorem a mandátem ČNB.



Co všechno ovlivňuje měnová politika? A jak? Naším základním nástrojem jsou úrokové sazby. ČNB rozhoduje o jejich výši, tedy o ceně peněz. Náš impulz se dostává do výše úroků vkladů a úvěrů, které nabízejí komerční banky svým klientům. Mezibankovní cena peněz, již takto ovlivňujeme, má vliv i na příliv nebo odliv kapitálu přes hranice, a tím nepřímo i na devizový kurz. Ovlivňujeme tak v souhrnu to, jak se domácnosti rozhodují stran svých úspor a firmy o svých investicích, jak konkurenceschopné jsou domácí podniky ve srovnání se zahraničními a jaká je celková poptávka i klima v ekonomice.
