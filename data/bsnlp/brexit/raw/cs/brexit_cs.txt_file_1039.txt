cs-1039
cs
2018-06-08
https://www.irozhlas.cz/zpravy-svet/boris-johnson-brexit-vyjednavani-trump_1806081626_pj
Johnson kritizuje Londýn za jednání o brexitu. ‚Chce to víc odvahy,‘ řekl na nahrávce

Britský ministr zahraničí a zastánce brexitu Boris Johnson kritizuje přístup britské vlády k jednání o odchodu z unie. V nahrávce, kterou získal americký server BuzzFeed, vytýká kabinetu nedostatek odvahy. Londýn 16:26 8. června 2018

Britský ministr zahraničí Boris Johnson | Foto: Toby Melville | Zdroj: Reuters. Johnson dále na soukromé večeři řekl, že rozhovory o brexitu míří ke krachu. Upozornil, že Velká Británie nakonec nemusí získat takovou dohodu, s jakou zastánci brexitu počítali. Většina Britů chce mít 'poslední slovo' v tom, jak bude vypadat brexit. Přejí si referendum Číst článek Johnson se také vyjádřil o resortu financí, který vede jeho kolega Philip Hammond, jako o centru stoupenců Evropské unie.

Britský ministr zahraničí podotkl, že americký prezident by v tomto směru odvedl lepší práci než britský kabinet. „Představte si, jak by o brexitu vyjednával takový Trump. Šel by do toho pěkně tvrdě. Byla by to řada neúspěchů a zmatků, všichni by si mysleli, že zešílel, ale nakonec bychom z toho něco měli,“ citoval Johnsona Radiožurnál. Downing Street podle BBC tvrdí, že Johnson má plnou důvěru premiérky Theresy Mayové. Hlavní vyjednavač Evropské unie pro brexit Michel Barnier se k Johnsonovým výrokům odmítl vyjádřit. Řekl jen, že britská vláda by zřejmě chtěla požívat všech výhod, aniž by ji omezovala pravidla.
