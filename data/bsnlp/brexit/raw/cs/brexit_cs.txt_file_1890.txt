cs-1890
cs
2018-05-28
http://neviditelnypes.lidovky.cz/velka-britanie-na-ceste-do-pekel-d3w-/p_zahranici.aspx?c=A180527_232335_p_zahranici_wag#utm_source=rss&utm_medium=feed&utm_campaign=pes&utm_content=main
VELKÁ BRITÁNIE: Na cestě do pekel?

Brexit se zdál být jednoznačným vítězstvím konzervativců nad progresivisty, případně nacionalistů nad globalisty. Jeden z momentů obratu trendu směřujícího k internacionální, multikulturní chaotické budoucnosti, inspirované myšlenkami Karla Marxe. Ovšem nyní se zdá, že právě Británie je na cestě do pekel ještě mnohem rychleji, než samotná EU (jíž je, pro úplnost, stále členem). Důvody? Těžko říci. Po velkém vítězství se přirozeně dostaví pocit sebeuspokojení, určité ochabnutí v dalším úsilí. Člověk si chce odpočinout a ono vítězství si vychutnat. Stalo se tohle strůjcům brexitu? Dost možná. Vidím v tom silné varovaní pro příznivce czexitu, samotný czexit není konečným cílem, opuštěním EU by skutečná práce teprve začala. Naopak v kontinentálních zemích EU je opozice sice možná zesměšňována a různě nálepkována, zato je čím dál silnější. Polsko, Maďarsko, Rakousko, Itálie… tam všude vládnou strany, které se staví globalismu na odpor. Určitou míru racionality si udržují i další země, příkladem Dánsko, ČR, Slovensko aj. Silná opozice existuje i v Německu či Francii. Další příčina může být i v tom, že samotný brexit stál na poněkud shnilých základech. Jak nám rádi připomínají příznivci EU, minimálně část odporu proti migraci byla zaměřena proti středoevropským národům. Tedy bělochům a křesťanům, jinými slovy národům, které nejsou chráněny politickou korektností. Chce-li si Angličan ulevit ve své frustraci z toho, jak ztrácí vlastní zemi, a zároveň zůstat politicky korektní, nabízí se jednoduchá možnost – velkoryse přehlédnout muslimské Pákistance, černochy či Araby a zanadávat si na Poláky. Takže ano, současná Británie se Evropské unii vzdaluje (zda se vzdaluje Evropě, to přenechám geologům). Ovšem nikoli tak, že by šla jiným směrem, jde tím samým směrem, akorát mnohem rychleji. Příklady? Zákaz nošení nožů. S tímto nařízením se dostal do konfliktu příkladně Tyler Dooley , synovec nové členky královské rodiny Meghan.
