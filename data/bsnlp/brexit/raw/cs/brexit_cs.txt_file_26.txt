cs-26
cs
2018-01-30
https://www.novinky.cz/ekonomika/461919-britanii-brexit-zaboli-at-se-s-eu-dohodne-jakkoliv-ukazuje-tajna-vladni-analyza.html
Británii brexit zabolí, ať se s EU dohodne jakkoliv, ukazuje tajná vládní analýza

Varianty evropské integrace a velikosti evropských ekonomik. FOTO: Novinky.cz s použitím Bloomberg. V případě rozsáhlé dohody o volném obchodu s EU by došlo k redukci hospodářského růstu o pět procent. Měkký brexit, kdy by Británie zůstala členem Evropského hospodářského prostoru (EHP), by pak z růstu ukrojil dvě procenta za patnáct let. Variantu měkkého brexitu však předsedkyně britské vlády Theresa Mayová vylučuje. Příznivcem této varianty naopak zůstává například ministr financí Philip Hammond. Srovnání s „projektem Strach” Ve srovnání s propočty ministerstva financí z roku 2016, které si od zastánců brexitu vysloužily přezdívku „projekt Strach“ (Project Fear), vychází nynější nejtvrdší scénář o málo hůř, naopak mírnější varianty o trochu lépe. Podle dřívějších výpočtů měl brexit za 15 let růst Británie zpomalit o 7,5 procenta v případě nejtvrdšího scénáře. V případě dohody s EU pak mělo jít o 6,2 procenta a u měkkého brexitu o 3,8 procenta. Rozdíl v číslech může být částečně vysvětlen tím, že nová analýza ve všech variantách počítá s obchodní dohodou s USA, která by mohla pokrýt část ztrát. Mayová sama hovoří o modelu, který by byl někde na pomezí mezi obchodní dohodou s EU a členstvím v EHP. Pro tento model nemá nová analýza přesná čísla, nicméně počítá se ztrátou mezi dvěma a pěti procenty – podle toho, kterému ze scénářů bude výsledné uspořádání bližší.
