cs-1985
cs
2018-01-31
http://www.halonoviny.cz/articles/view/47039561
Další referendum o brexitu: ne ANO či NE, ale JAK?

Britové jsou ve své většině nakloněni uspořádání druhého referenda o brexitu, tedy o odchodu země z Evropské unie. Vyplývá to z průzkumu, o kterém o víkendu na svém webu informoval list The Guardian. Předmětem hlasování by měla být konečná dohoda s EU o podmínkách brexitu, výsledek by však podle průzkumu byl těžko předvídatelný, tak těsný zůstává rozdíl mezi oběma tábory. Zájem o hlasování podle průzkumu agentury ICM stoupá spolu s tím, jak se vyjednání s EU o brexitu blíží do finále: 47 % Britů by si přálo mít konečné slovo o brexitu, až budou jasné podmínky odchodu Spojeného království z EU, naopak 34 % dotázaných bylo proti tomu, aby se otázka znovu otevírala. Konečná dohoda? Pokud se vyloučí přibližně pětina nerozhodnutých, pak stoupenci druhého referenda vedou v poměru 58:42 %, poznamenal deník s tím, že jde o jasný rozdíl 16 %. Zvýšená podpora pocházela od obou stran sporu - další referendum o konečné dohodě by si přála čtvrtina voličů, kteří hlasovali pro brexit. K dalším klíčovým poznatkům z průzkumu The Guardian zařadil stoupající obavy z dopadů brexitu: 43 % si dělá starosti ohledně negativních dopadů brexitu na britskou ekonomiku, těsná většina se bojí, že bude mít neblahý dopad i na tzv. britský způsob života. Voliči opozičních labouristů si více rozmýšlejí své postoje: devět procent z těch, kteří byli pro odchod, by v Unii raději setrvali. Stáří EU nechce. Zesílilo však demografické rozdělení společnosti: mezi mladými voliči o 17 % zesílila podpora pro setrvání v Unii, naopak lidé starší 65 let jsou ještě více rozhodnutí pro odchod. Zvětšuje se i geografická propast v názorech: voliči ve Skotsku by více než dříve hlasovali pro Unii, zatímco ve Walesu a části Anglie setrvává podpora pro brexit.
