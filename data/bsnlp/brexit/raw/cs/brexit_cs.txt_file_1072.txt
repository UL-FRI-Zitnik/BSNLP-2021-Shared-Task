cs-1072
cs
2018-05-02
https://byznys.lidovky.cz/evropska-komise-prisla-s-dlouhodobym-rozpoctem-eu-po-odchodu-britanie-1m1-/statni-pokladna.aspx?c=A180502_135117_statni-pokladna_lar#utm_source=rss&utm_medium=feed&utm_campaign=ln_byznys&utm_content=main
Kde chce vzít EU peníze po brexitu? I z ekologických daní, vyplývá z návrhu rozpočtu

Brusel MAFRA Evropská komise ve středu pro roky 2021 až 2027 navrhla dlouhodobý rozpočet Evropské unie ve výši 1,135 bilionu eur (asi 28,4 bilionů Kč) v závazcích, což podle ní odpovídá 1,11 procentům hrubého národního důchodu (HND) společenství. Pro první víceletý finanční rámec po odchodu Británie z EU také komise navrhuje speciálním mechanismem posílit propojení mezi unijními penězi a dodržováním zásad právního státu. EK navíc po roce 2020 počítá s novými zdroji příjmů rozpočtu EU. Má jít o část příjmů z obchodování s emisemi i příspěvek na základě nerecyklovaných plastů. V prostředcích na platby návrh Evropské komise počítá s 1,105 bilionu eur (přes 27,6 bilionu Kč), tedy 1,08 procenta HND, plyne z informací komise. Přibližně o pět procent chce EK v rozpočtu pro roky 2021 až 2027 omezit prostředky na společnou zemědělskou politiku i na politiku soudržnosti. Naopak posílit plánuje financování priorit, jako je lepší správa hranic, bezpečnost a obrana, ale i investice do výzkumu a inovací, vzdělávání či digitální ekonomiky.
