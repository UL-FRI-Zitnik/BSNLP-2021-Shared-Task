cs-219
cs
2018-01-12
https://www.tyden.cz/rubriky/zahranici/evropa/odchod-z-eu-britove-zacinaji-vahat-hlasovat-ale-znovu-nechteji_462628.html
Odchod z EU? Britové začínají váhat. Hlasovat ale znovu nechtějí

Většina Britů si nepřeje případné další referendum o členství Británie v Evropské unii. Vyplývá to z průzkumu společnosti ComRes pro páteční vydání deníku Daily Mirror, který si nechal průzkum zadat poté, co bývalý předseda protievropské Strany nezávislosti Spojeného království (UKIP) Nigel Farage v televizním rozhovoru překvapivě nadnesl možnost konání nového referenda. Pokud by se druhé referendum konalo, těsná většina lidí by se podle průzkumu vyslovila pro setrvání Británie v EU. Británii a Evropu předloni v červnu šokovaly výsledky referenda, v němž se 52 procent občanů vyslovilo pro odchod země z EU. Mnoho Britů je však zaskočeno složitostí odchodu a znejistěno možnými ekonomickými dopady brexitu. Protiunijní tábor se zase obává příliš "měkkého" brexitu, jenž by zachoval některé zásadní vazby na EU. Nigel Farage, jenž byl jednou z hlavních tváří kampaně za odchod země z EU, ve čtvrtečním rozhovoru s televizní stanicí Channel Five prozradil, že se zaobírá myšlenkou druhého referenda. V něm by se podle něj občané jasněji vyslovili pro brexit, a smetli by tak ze stolu pochybnosti, zda šlo o správné rozhodnutí. "Myslím, že kdybychom měli druhé referendum o členství v EU, sprovodili bychom to ze světa na generaci," poznamenal Farage. Jeho úvahy o druhém referendu však odmítá 51 procent Britů, píše Daily Mirror.
