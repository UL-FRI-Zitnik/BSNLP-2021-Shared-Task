cs-1106
cs
2018-01-25
https://zpravy.tiscali.cz/odejit-z-eu-anebo-hlasovat-do-zblbnuti-308320
Odejít z EU, anebo hlasovat do zblbnutí?

Složitost brexitu a jeho možné ekonomické dopady samozřejmě mnoho Britů zaskočily. Podle průzkumů by jich nyní většina hlasovala proti vystoupení z unie, ale stejně tak si jich většina konání dalšího referenda nepřeje. Britové jsou totiž z voleb zjevně unaveni. V roce 2014 hlasovali Skotové o nezávislosti, o rok později se volilo do britského parlamentu, další rok následovalo referendum o vystoupení z Evropské unie a loni předčasné parlamentní volby. Nebylo by případné opakování brexitového referenda už opravdu příliš? Podle řady průzkumů kromě toho brexit není pro Brity hlavním tématem. Spíše jim záleží na tom, aby měli fungující zdravotnictví a nízkou nezaměstnanost. Bývalý ministerský předseda David Cameron dal už před referendem o vystoupení z EU jasně najevo, že žádná cesta zpět nebude, a i podle článku 50 Lisabonské smlouvy se zdá být jasné, že Velká Británie zkrátka po dvou letech z EU vypadne. "Smlouvy přestávají být pro dotyčný stát použitelné dnem vstupu dohody o vystoupení v platnost, nebo, nedojde-li k tomu, dva roky po oznámení podle odstavce 2, nerozhodne-li Evropská rada jednomyslně po dohodě s dotyčným členským státem o prodloužení této lhůty," píše se v Lisabonské smlouvě doslova.
