cs-355
cs
2018-01-13
https://zpravy.idnes.cz/velka-britanie-polaci-brexit-navrat-do-polska-polsky-premier-mateusz-morawiecki-gp6-/zahranicni.aspx?c=A180109_103248_zahranicni_ekl#utm_source=rss&utm_medium=feed&utm_campaign=zpravodaj&utm_content=main
Británie si chce po brexitu Poláky nechat. Varšava je ale chce zpátky

Polský premiér Mateusz Morawiecki vyzývá milion Poláků, aby se vrátili domů z Velké Británie. Ta si naopak přeje, aby v zemi mohli zůstat, a chce jim to také umožnit. Většině Poláků se navíc ze Spojeného království zpět do své rodné země nechce.


„Prioritou vlády je zajištění práv Poláků co možná nejširším způsobem,“ prohlašuje polská vláda strany Právo a spravedlnost. Ve skutečnosti však polský kabinet usiluje o to, aby se co největší část Poláků z Británie vrátila domů. Ukázalo se to i při návštěvě britské premiérky Theresy Mayové ve Varšavě, která se uskutečnila těsně před Vánocemi. Tehdy to vypadalo, jako by si s polským premiérem Mateuszem Morawieckým vyměnili role. „Velice vysoko si ceníme polských občanů i občanů jiných zemí Evropské unie, kteří žijí ve Velké Británii a pomáhají rozvoji naší země. Chceme, aby mohli zůstat, a umožníme jim to,“ uvedla britská premiérka. Jenže místo očekávaného poděkování se premiér polské vlády Morawiecki spíše ohradil. „Paní premiérko, v jistém smyslu vám chci poděkovat za to, že jste řekla, že byste chtěla, aby milion polských občanů zůstal ve Velké Británii,“ uvedl Morawiecki. „Já ale mohu říci, že bych chtěl, aby se ten milion Poláků vrátil do Polska,“ řekl šéf polské vlády. „V tom se viditelně různíme.“ , s níž si vyměnil své dosavadní místo vicepremiéra kabinetu. Není to poprvé, co Morawiecki řekl, že nechce, aby Poláci v Británii zůstali. Už loni v lednu, když byl na návštěvě Spojeného království, přemlouval příslušníky polské komunity, aby se vrátili do vlasti. „Polsko vás potřebuje a čeká na vás,“ uvedl Morawiecki před polskými studenty, kterých je v Británii mnoho tisíc. „Potřebujeme novou generaci polských vědců, manažerů, úředníků, kteří dají polským firmám i úřadům nového ducha,“ lákal Morawiecki.
