cs-1095
cs
2018-05-05
https://www.lidovky.cz/brexit-pro-irsko-katastrofa-dublin-na-to-ekonomicky-doplati-rika-irsky-geograf-joseph-brady-g9g-/zpravy-svet.aspx?c=A180505_163151_ln_zahranici_mber#utm_source=rss&utm_medium=feed&utm_campaign=ln_lidovky&utm_content=main
Brexit? Pro Irsko katastrofa, Dublin na to ekonomicky doplatí, říká irský geograf Joseph Brady

PRAHA/DUBLIN Reuters Brexit nemůže přinést Irsku nic dobrého, říká tamní geograf Joseph Brady. Pokud se po odchodu Británie z EU obnoví „tvrdá“ hranice, Dublin na to ekonomicky doplatí. Všichni teď ale hlavně doufají, že se v Severním Irsku neobnoví nacionalistické a sektářské vášně. LN V Irsku vzbuzuje blížící se rozvod Londýna s Bruselem zvláštní pozornost kvůli hranici mezi Irskou republikou a Severním Irskem. Jak to tam vlastně bude po brexitu vypadat? Ano, u nás je to opravdu důležité téma. Lidé na obou stranách hranice mezi Irskem a Severním Irskem totiž byli dosud zvyklí na stoprocentně propustnou linii. Jediný rozdíl, kterého si při přejezdu všimnete teď, je, že na dopravních směrovkách se kilometry změní v míle a naopak. Přes hranici volně proudí lidé, zboží, dělá se byznys. Nejsou tu žádné spory, žádné problémy. Z psychologického hlediska je potíž v tom, že při hlasování o brexitu občané Severního Irska většinově volili setrvání v EU – a přesto by jim tam teď měla najednou vyrůst nová hranice. Nejhorší ale je, že v tuto chvíli nikdo neví, jak by režim na irsko-severoirské hranici měl po brexitu vypadat. Ve světě nemáme pro takovou změnu žádný precedent. Možná to bude podobné jako na hranici mezi USA a Kanadou, jež je sice relativně volná, ale ne úplně volně prostupná; podobně je tomu třeba mezi Norskem a Švédskem.
