cs-1207
cs
2018-06-20
http://www.ceskatelevize.cz/ct24/svet/2515771-brexit-bude-podle-not-mayove-poslanci-odmitli-navrh-lordu
Brexit bude podle not Mayové, parlament definitivně potvrdil zákon o odchodu země z EU

Britský parlament schválil konečnou podobu zákona o odchodu Británie z Evropské unie, který Spojenému království po vystoupení z bloku zajistí právní kontinuitu. Sněmovna lordů, horní komora parlamentu, takzvaný brexitový zákon potvrdila v podobě požadované premiérkou Theresou Mayovou. Lordi tak učinili vzápětí poté, co Dolní sněmovna zamítla další ze série dodatků, které horní komora navrhla s cílem poskytnout zákonodárcům větší vliv na řízení brexitu.

Přijatý návrh brexitového zákona se oficiálně stane zákonem v nadcházejících týdnech, až získá souhlas královny Alžběty II., což je považováno za formalitu. Proevropsky orientovaná Sněmovna lordů v minulosti schválila několik dodatků k zákonu o brexitu. Dolní sněmovna ale všechny zamítla a stalo se tak i ve středu, kdy hlasovala o návrhu, který parlamentu přisuzoval důležitější roli pro případ, že poslanci dolní komory brexitovou dohodu neschválí, nebo se Londýnu a Bruselu nepodaří takovou dohodu vůbec dojednat. Vláda Mayové požadovala jen symbolické schvalování dalších svých kroků parlamentem v případě neexistence dohody. A nyní to definitivně platí. Zákon o brexitu má Británii zajistit právní kontinuitu po odchodu z EU. Obě komory parlamentu ho musejí schválit před vystoupením země z evropského bloku, které se čeká 29. března 2019.
