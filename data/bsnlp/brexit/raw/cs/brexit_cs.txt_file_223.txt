cs-223
cs
2018-01-20
https://www.tyden.cz/rubriky/zahranici/evropa/navrh-eu27-tlaci-britanii-ke-zdi-tyka-se-volneho-pohybu-osob_463796.html
Návrh EU27 tlačí Británii ke zdi, týká se volného pohybu osob

Stávající unijní pravidla volného pohybu osob by podle představ zbývajících 27 zemí EU měla ve Velké Británii platit i po jejím odchodu z bloku na jaře 2019, a to až do konce přechodného období, o kterém se nyní začne vyjednávat. Plyne to z návrhu dodatečné směrnice pro vyjednávání o brexitu, který vypracovali unijní diplomaté a o kterém budou 29. ledna jednat ministři unijních zemí na Radě pro všeobecné záležitosti. Summit EU v prosinci potvrdil možnost posunu rozhovorů mezi EU a Británií do druhé fáze, tedy k budoucím vztahům a zhruba dvouletému přechodnému období, které si přeje Londýn. Unijní vyjednavač Michel Barnier k jednání o tomto přechodném období potřebuje dodatečný mandát a směrnice, kterou tento týden probírali diplomaté je pro něj podkladem.
