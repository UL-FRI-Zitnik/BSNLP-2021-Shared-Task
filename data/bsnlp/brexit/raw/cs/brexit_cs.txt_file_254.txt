cs-254
cs
2018-01-05
http://zahranicni.eurozpravy.cz/eu/211787-brexit-je-kolosalni-chyba-brzy-tohoto-rozhodnuti-budeme-velmi-litovat-mysli-si-byvaly-premier/
Brexit je kolosální chyba, brzy tohoto rozhodnutí budeme velmi litovat, myslí si bývalý premiér

Bývalý předseda vlády Spojeného království podle slov agentury Reuters vzkázal voličům, že pomalu, ale jistě dochází čas na to, aby se něco udělalo s odchodem Británie z Evropské unie. Podle něj "brexit torpéduje Británii tak, že toho budou příští generace litovat". Již uběhlo více než rok a půl od referenda, ve kterém se Britové vyjádřili pro odchod z Unie. Je však pravdou, že je společnost v této otázce silně rozdělena. Současná britská premiérka Theresa Mayová má zemi připravit na odchod, který je nyní naplánovaný na březen 2019.

Všichni se v království shodují, že jde o nejrozsáhlejší geopolitickou událost od doby Druhé světové války. Tony Blair, někdejší předseda vlády za Labouristickou stranu tvrdí, že Británie kvůli tomuto odchodu bude chudší a slabší. Zároveň upozornil na to, že současná premiérka Mayová vůbec neřeší otázku irských hranic. "Děláme chybu, kterou svět není s to pochopit a kterou nám naše budoucí generace nikdy neodpustí. Rok 2018 je poslední možností, abychom se vyslovili, jestli naše budoucí vztahy s Evropou budou lepší než ty stávající," uvedl Blair v prohlášení na své internetové stránce. Blair již dříve vyzýval k upuštění od "brexitu", ale podle britských anket jeho slova názor voličů nijak neovlivnila. Bývalý premiér ve svém textu zároveň vyzval současného předsedu Labouristické strany Jeremyho Corbyna, aby společně se svým seskupením proti "brexitu" bojoval.
