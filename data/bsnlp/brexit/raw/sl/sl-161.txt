sl-161
sl
2018-02-28
https://www.dnevnik.si/1042803090/svet/brexit-veliko-hrupa-zaradi-irske
Brexit: veliko hrupa zaradi Irske

Vodja brexit pogajanja za EU Michael Barnier med današnjo tiskovno konferenco v Bruslju

Osnutek, ki ga je danes objavila komisija, je pravna ubeseditev decembrskega dogovora o treh prednostnih ločitvenih vprašanjih - pravicah državljanov, finančni poravnavi in meji na irskem otoku, vključuje pa tudi besedilo o prehodnem obdobju in še nekatera vprašanja.

Glavni pogajalec EU o brexitu Michel Barnier je danes ponovil, da v osnutku sporazuma s 120 stranmi in 168 členi ni presenečenj. Kljub temu povzroča na britanski strani veliko hrupa protokol o Irski, ki predvideva, da Severna Irska ostane del carinske unije, če ne bo mogoče najti boljše rešitve.

Da bo ta možnost vključena v osnutek izstopnega sporazuma, je Barnier napovedal že pred nekaj tedni po koncu februarskega pogajalskega kroga pogajanj, ko je znova izpostavil, da se je treba izogniti neprepustni meji na irskem otoku ter da mora biti vsaka rešitev natančna in nedvoumna. Tedaj je ponovil tri možnosti za rešitev tega vprašanja, predvidene v sklopu decembrskega kompromisa: v sklopu sporazuma o prihodnjih odnosih, na podlagi britanskega predloga o specifični rešitvi, ki ga še čakajo, ter ohranitev Severne Irske v notranjem trgu in carinski uniji.

Medtem ko je mogoče prvi dve možnosti operativno opredeliti v kontekstu sporazuma o prihodnjih odnosih, je odgovornost EU, da tretjo možnost vključi v osnutek izstopnega sporazuma, je že tedaj pojasnil Barnier. To tretjo možnost ponuja EU kot alternativo, kot skrajno varovalko, ki bi jo uporabili, če ne bi bilo mogoče doreči drugih rešitev.

Kljub temu povzroča protokol o Irski veliko hrupa

Na novinarski konferenci, na kateri je Barnier danes predstavil osnutek izstopnega sporazuma, je bilo slišati britanska vprašanja, ali želi unija s tem šokom izzvati ukrepanje Londona in ali želi razpad britanske vlade, ter očitke, da gre za poseg v suverenost Združenega kraljestva in podobno.

Barnier je izpostavil, da varovalka v irskem protokolu ne postavlja pod vprašaj institucionalnega in ustavnega reda Združenega kraljestva ter da nikakor ne izziva in ne poskuša šokirati, temveč je zgolj pragmatičen. »Moj pristop je in vselej bo - ostati miren in pragmatičen,« je poudaril.

Barnier je danes znova posvaril, da časa ni veliko, saj je do načrtovanega izstopa Britanije iz unije le še 13 mesecev. Združeno kraljestva naj bi namreč iz unije izstopilo 29. marca 2019. Cilj EU je, da je izstopni sporazum dorečen do oktobra ali novembra letos, saj je treba zagotoviti dovolj časa za ratifikacije v članicah.

EU sicer čaka na petkov govor britanske premierke Therese May, ki naj bi podrobneje opredelila britanska stališča o prihodnjih odnosih. Britanska vlada naj bi si po poročanju britanskih medijev prizadevala za dogovor na podlagi tridelnega pristopa: na nekaterih področjih naj bi spoštovala pravila unije, na nekaterih bi jih delno spoštovala, na nekaterih pa ta zanjo ne bi veljala. V EU ta pristop odločno zavračajo z besedami, da notranji trg ni »a la carte«, da torej ni mogoče med pravili delovanja skupnega gospodarskega območja izbrati najugodnejših, manj ugodne pa preprosto zavreči. Predsednik Evropskega sveta Donald Tusk je britanske načrte označil za »čisto iluzijo«.
