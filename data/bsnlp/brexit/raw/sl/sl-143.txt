sl-143
sl
2019-03-28
http://www.24ur.com/novice/svet/britanski-poslanci-zavrnili-vseh-osem-alternativnih-moznosti-za-brexit.html
Britanski poslanci zavrnili vseh osem alternativnih možnosti za brexit

Britanski poslanci so zavrnili vseh osem alternativnih možnosti glede izhoda Združenega kraljestva iz Evropske unije. Med drugim so glasovali o možnosti brexita brez dogovora, o obstanku v enotnem trgu in o možnosti referenduma o ločitvenem sporazuma.

Nobena izmed osmih alternativnih možnosti glede brexita ni uspela pridobiti večine v britanskem parlamentu. Z glasovanjem o alternativnih možnostih naj bi sicer razdeljena britanska politika našla soglasje glede odhoda Združenega kraljestva iz Evropske unije, ki je bil podaljšan do 22. maja, v primeru, da parlament v tem tednu potrdi Mayin ločitveni sporazum z Brusljem, v nasprotnem primeru pa zgolj do 12. aprila.

Še najbližje potrditvi je bila možnost obstanka v carinski uniji, za katero je glasovalo 264 poslancev, 272 pa jih je bilo proti. Blizu večini je bil tudi predlog o drugem referendumu, ki je pridobil kar 268 glasov poslancev, proti jih je bilo 295.

Večine ni uspelo dobiti nobenemu izned alternativnih predlogov.

Prva možnost, o kateri so do poznih večernih ur glasovali britanski poslanci, je predvidevala brexit brez dogovora, druga, imenovana 'enotni trg 2.0' , pa je predvidela obstanek v evropskem enotnem trgu s pridružitvijo Ekonomskemu gospodarskemu prostoru prek Evropskega združenja za prosto trgovino (Efta).

Poslanci so glasovali tudi o možnosti, ki predvideva pridružitev Evropskemu združenju za prosto trgovino, Velika Britanija pa bi upoštevala pravila evropskega gospodarskega prostora.

Predsednik parlamenta John Bercow je za glasovanje izbral tudi možnost, ki predvideva carinsko unijo z EU, ter načrt laburistične stranke za brexit, ki predvideva stalno carinsko unijo in tudi tesno povezanost z evropskim enotnim trgom.

Na Otoku se krepijo pozivi za izvedbo drugega referenduma.

Poslanci so glasovali še o preklicu izstopa, če parlament do dne brexita ne bi podprl ne izstopnega sporazuma ne izstopa brez dogovora, ter o izvedbi referenduma o izstopnem sporazumu in politični deklaraciji o prihodnjih odnosih.

Zadnja možnost je govorila o tem, da bi Otok v proračun EU prispeval do konca leta 2020, z unijo pa bi se dogovorili za dveletno obdobje, v katerem bi imele dobrine iz Velike Britanije popoln dostop do EU.

Premierka Theresa May bo tudi danes iskala podporo za ločitveni sporazum o brexitu. Minister za brexit Stephen Barclay je po včerajšnjem glasovanju in porazu alternativnih možnosti dejal, da je to zgolj dokaz, da je Mayin sporazum najboljša in edina možnost naprej. In celo nekateri konzervativni poslanci, ki so pred tem trdili, da je brexit brez dogovora boljši kot brexit s slabim dogovorom, Mayin sporazum pa naj bi bil po njihovem mnenju slab, so si očitno v zadnjih tednih premislili, podpora sporazuma pa počasi raste. A večine v parlamentu kljub temu še nima, prav včeraj zvečer je severnoirska stranka DUP, ki vladi zagotavlja večino, sporočila, da sporazuma ne more podpreti.
