sl-172
sl
2019-10-14
https://www.delo.si/novice/svet/kraljicin-govor-kot-uvod-v-odlocilen-teden-za-brexit-238386.html
Kraljičin govor kot uvod v odločilen teden za brexit

Britanska monarhinja je v parlamentu predstavila zakonodajno agendo Johnsonove vlade.

Začetek novega zakonodajnega obdobja v Združenem kraljestvu je obred, ki mu je po obsegu in pompoznosti težko najti ustrezno primerjavo. Njegov ključen del je kraljičin govor, v katerem britanska monarhinja Elizabeta II. predstavi zakonodajno agendo aktualne britanske vlade.

Tokratni kraljičin govor je po pričakovanjih vseboval jasno zavezo o izstopu iz Združenega kraljestva iz Evropske unije do 31. oktobra, na kateri temelji tako rekoč ves politični kapital britanskega premiera Borisa Johnsona . Kot je bilo razbrati iz govora, je izstop iz EU ključna prioriteta Johnsonove konservativne vlade in podlaga za vse njene ostale načrte, od povečanja števila policistov na britanskih ulicah do povečanja investicij v zdravstveni sistem.

Kraljičinemu govoru bo sledila razprava v obeh domovih parlamenta, ki bosta predvidoma prihodnji teden tudi glasovala o novi zakonodajni agendi. Glede na to, da Johnsonova vlada nima večine v nobenem od dveh domov, obstaja možnost, da bo ta zavrnjena. Britanska opozicija je vlado v zadnjih dneh obtožila, da s tokratnim kraljičinim govorom izkorišča monarhinjo za ozke politične interese. Danajšnjoi govor je po mnenju vladnih kritikov zgolj del Johnsonovih priprav na zelo verjetne predčasne parlamentarne volitve.

Pogajanja v ključni fazi

Začetek novega zakonodajnega obdobja na Otoku predstavlja uvod v potencialno odločilen teden tako za Združeno kraljestvo kot za EU, v katerem bo predvidoma jasno, ali bodo intenzivna pogajanja med evropskimi in britanskimi pogajalci obrodila sadove in odpravila potrebo po še enem odlogu brexita konec tega meseca, ali pa bo ločitveno sago zaznamoval še kakšen nepredvidljiv zaplet.
