sl-102
sl
2019-04-10
http://www.politikis.si/2019/04/mayeva-zeli-zagotoviti-brexit-do-22-maja-torej-do-evropskih-volitev/
Mayeva želi zagotoviti brexit do 22. maja, torej do evropskih volitev

Britanska premierka Theresa May je danes ob prihodu na posebni vrh EU o brexitu izpostavila namero, da zagotovi izstop Združenega kraljestva iz unije do 22. maja, torej do evropskih volitev. Bistveno je, da lahko izstopimo, takoj ko bomo ratificirali ločitveni sporazum, prizadevali si bomo, da je to čim prej, je poudarila.

Na vprašanje, ali ji ni nerodno, da Britancem še ni zagotovila brexita in da danes v Bruslju prosi še za en odlog, je Mayeva odgovorila, da so mnogi res obupani, ker brexita še ni, in da močno obžaluje, da britanski parlament še ni uspel sprejeti odločitve o urejenem izstopu na podlagi ločitvenega sporazuma.

Pojasnila je, da bodo v Bruslju govorili o njeni prošnji za kratko preložitev brexita do 30. junija, ker potrebujejo več časa, da zagotovijo urejen izstop. Z opozicijo po njenih besedah potekajo resni in konstruktivni pogovori, ki se bodo nadaljevali v četrtek.

Na vprašanje, kaj bo storila, če bo sedemindvajseterica vztrajala pri daljši preložitvi, je odgovorila, da je sicer prosila za odlog do 30. junija, a da je bistveno to, da lahko Združeno kraljestvo izstopi, takoj ko ratificira ločitveni sporazum. “To bi lahko storili že do 22. maja in začeli graditi svetlejšo prihodnost,” je dejala.

Voditelji unije bodo nocoj v Bruslju predvidoma potrdili vnovično podaljšanje roka za brexit, ki je sedaj predviden v petek opolnoči. Dogovorili naj bi se o podaljšanju s ciljem potrditve ločitvenega sporazuma, ki naj traja le tako dolgo, kot je to potrebno, in ne dlje od za zdaj še nedoločenega datuma, izhaja iz osnutka sklepov.

Predsednik Evropskega sveta Donald Tusk je sicer predlagal, naj preložitev ne bo daljša od enega leta, a v osnutku sklepov na mestu, kjer naj bi bil datum, za zdaj piše le xx.xx.xxxx. V osnutku sklepov sicer piše tudi, da se, če obe strani izstopni sporazum potrdita pred tem datumom, izstop zgodi prvi dan v mesecu, ki sledi potrditvi.

Ob tem naj bi voditelji tudi izpostavili, da se v primeru odloga ne sme dopustiti spodkopavanja delovanja institucij unije. Prvi pogoj za odlog je, da Britanija izvede evropske volitve, če je v času volitev od 23. do 26. maja še članica unije in če do 22. maja ne potrdi ločitvenega sporazuma. “Če Združeno kraljestvo te obveznosti ne izpolni, se bo izstop zgodil 1. junija 2019,” piše v osnutku sklepov.

Preostali pogoji za daljše podaljšanje roka za brexit, so, da v tem času ne bo odpiranja ločitvenega sporazuma in ne bo pogajanj o prihodnjih odnosih ter da bo moralo Združeno kraljestvo zagotoviti lojalno sodelovanje v uniji, na primer da se mora vzdržati ukrepov, ki bi lahko ogrozili doseganje ciljev unije, še piše v osnutku sklepov vrha unije.
