sl-116
sl
2019-09-12
https://www.24ur.com/novice/svet/brexit-brez-dogovora-izgredi-visje-cene-hrane-pomanjkanje-zdravil.html
Brexit brez dogovora: izgredi, višje cene hrane, pomanjkanje zdravil

Izgredi na ulicah, povišane cene hrane, pomanjkanje zdravil. Vse to v primeru brexita brez dogovora grozi Veliki Britaniji, razkrivajo uradni dokumenti o operaciji Yellowhammer, ki jih je britanska vlada morala objaviti.

Britanski poslanci so namreč, kljub nasprotovanju vlade, v ponedeljek izglasovali, da mora vlada objaviti dokumente o operaciji Yellowhammer , ki predvideva vrsto "najslabših možnih scenarijev" v primeru odhoda Velika Britanije iz Evropske unije 31. oktobra brez dogovora.

Vodja laburistov Jeremy Corbyn je po poročanju BBC dejal, da dokumenti dokazujejo, da je premier Boris Johnson "pripravljen kaznovati tiste, ki so tega ne morejo privoščiti" .

Gre za dokument na šestih straneh, datiran 2. avgusta, med drugim pa svari pred zastoji v pristaniščih, posebej v Dovru - ti naj bi trajali do tri mesece. Preskrba z določenimi svežimi prehranskimi izdelki se bo zmanjšala, prišlo naj bi do pomanjkanja nekaterih ključnih sestavin. In čeprav naj vse to ne bi vodilo do vsesplošnega pomanjkanja hrane, se bo "zmanjšala razpoložljivost in izbira izdelkov, povišale se bodo cene, kar bo prizadelo že tako ranljive skupine". Dokument tako navaja, da bo brexit brez dogovora najbolj oziroma nesorazmerno prizadel ranljive skupine prebivalstva z nizkimi dohodki - pri tem, poleg povišanja cen hrane, navajajo tudi povišanje cen goriva.

Ali bo Velika Britanija 31. oktobra res dokončno zapustila Evropsko unijo?

Prekinitve in motnje prometa skozi Rokavski preliv bi lahko trajale do šestih mesecev, kar bo "vplivalo na zaloge zdravil in medicinskih pripomočkov".

Med drugimi ključnimi poudarki je v dokumenti navedena tudi možnost izgredov in protestov po vsej državi, razcvetel se bo črni trg, trajekti bi lahko čakali tudi do dva dni za prečkanje Rokavskega preliva. Številne težave v gospodarstvu pa bi lahko, tako svarijo v dokumentu, še poslabšale morebitne poplave ali izbruh gripe to zimo.

Ob tako črnih napovedih pa vladni ministri vztrajajo, da dokument ne predstavlja natančne napovedi, kaj se bo zgodilo po 31. oktobru.
