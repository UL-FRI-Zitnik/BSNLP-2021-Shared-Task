sl-19
sl
2019-03-05
https://www.dnevnik.si/1042876703/svet/bank-of-england-brexit-brez-dogovora-bi-bil-tezka-preizkusnja-za-evropski-financni-sistem
Bank of England: Brexit brez dogovora bi bil težka preizkušnja za evropski finančni sistem

Londonski City velja za največje evropsko finančno središče, prek katerega poteka veliko ključnih transakcij, in centralna banka je v povzetku zadnjega zasedanja osrednjega organa denarne politike 24 dni pred datumom izstopa Združenega kraljestva iz unije opozorila, da so podjetja in gospodinjstva izpostavljena nekaterim tveganjem v primeru brexita brez dogovora.

Britanske finančne ustanove namreč v odsotnosti celovitega izstopnega dogovora po opozorilih centralne banke ne bi mogle ponujati celote dosedanjih finančnih storitev, kar bi lahko povzročilo nestabilnost v finančnih tokovih.

»Čeprav bi posledice občutila predvsem podjetja in gospodinjstva na celini, pa bi povratne učinke občutili tudi v Združenem kraljestvu,« je ocenila britanska centralna banka in dodala, da teh ni možno natančno predvideti.

V centralni banki so sicer priznali, da je v zadnjih tednih prišlo do določenega napredka. Nedavno je tako EU trem družbam za poravnavo plačil odobrila začasno 12-mesečno dovoljenje za nadaljevanje svojih storitev v uniji tudi v primeru brexita brez dogovora.

Finančna stabilnost na Otoku naj ne bi bila ogrožena

Sicer zagotavljajo, da finančna stabilnost na Otoku ni ogrožena in da je finančni sektor pripravljen na različne oblike tveganj. V ta namen bodo še okrepili operacije refinanciranja bank, ki bodo zdaj na voljo tedensko, ne le mesečno, po novem pa bodo britanske banke lahko dostopale tudi do posojil v evrih. Ta mehanizem bo deloval v sodelovanju z Evropsko centralno banko.

So pa podčrtali tudi, da »finančna stabilnost ni enaka stabilnosti finančnih trgov«. Še vedno tako v primeru brexita brez dogovora pričakujejo velika nihanja tečajev vrednostnih papirjev in vrednosti funta. Združeno kraljestvo se mora po navedbah centralne banke pripraviti tudi na »zmanjšano povpraševanje tujih vlagateljev za naložbami na Otoku«, če izstop ne bo potekal dogovorno in nadzorovano.
