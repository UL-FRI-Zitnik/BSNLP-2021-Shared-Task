sl-186
sl
2019-10-19
http://www.slovenskenovice.si/novice/svet/clanek/burna-razprava-v-angleskem-parlamentu-brexit-prestavljen-240097
Burna razprava v angleškem parlamentu, brexit prestavljen

Britanski poslanci so danes po večurni burni razpravi podprli dopolnilo, s katerim so preložili dokončno potrditev dogovora o brexitu do sprejetja potrebne zakonodaje.

LONDON – To pomeni, da o novem dogovoru o brexitu danes ne bodo glasovali in da bo moral premier Boris Johnson Evropsko unijo zaprositi za novo preložitev brexita. Za dopolnilo je glasovalo 322, proti pa 306 poslancev. Gre za dopolnilo poslanca Oliverja Letwina , ki predvideva dokončno potrditev dogovora med Londonom in EU o izstopu Združenega kraljestva iz unije šele potem, ko bo ta opravil celotno parlamentarno pot oziroma bo parlament sprejel vso potrebno zakonodajo za urejen izstop iz unije. S tem naj bi preprečili izstop iz EU brez dogovora.

Johnson je sicer takoj po glasovanju poudaril, da se z Brusljem ne bo pogajal in da ne bo zaprosil za novo preložitev brexita, ampak bo storil vse, da bo Združeno kraljestvo iz unije izstopilo 31. oktobra. Zato naj bi vlada v parlament takoj naslednji teden vložila potrebno zakonodajo. To naj bi se zgodilo v ponedeljek, dan kasneje pa bi lahko sledilo že prvo glasovanje.

»Z EU se ne bom pogajal o preložitvi, tudi zakon me k temu ne zavezuje,« je vztrajal Johnson. Zakon, ki je bil sprejet prejšnji mesec, sicer določa, da če poslanci do 19. oktobra ne bodo sprejeli dogovora o brexitu, mora premier prositi Bruselj za preložitev brexita za tri mesece, torej do konca januarja 2020. Kakšni bodo naslednji koraki Londona, ni jasno. Evropska komisija je po današnji odločitvi britanskih poslancev pozvala London, naj pojasni svoje naslednje korake.

Nadaljnja preložitev brexita bi bila slaba tako za Združeno kraljestvo kot za Evropsko unijo, je danes opozoril Johnson. Že pred glasovanjem je poudaril, da bi nova preložitev več kot tri leta po referendumu o izstopu iz EU nesmiselna, draga in bi povzročila nadaljnje delitve. Tudi Francija je ponovila, da vnovična preložitev brexita "ni nikomur v interesu". »Dogovor je bil izpogajan. Zdaj je na britanskem parlament, da pove, ali ga sprejema ali zavrača,« so po današnjem razpletu v britanskem parlamentu sporočili iz francoske predsedniške palače.
