sl-148
sl
2019-03-12
http://www.24ur.com/novice/svet/mayeva-stopila-pred-poslance-ce-to-glasovnje-ne-bo-uspelo-potem-bi-lahko-bil-brexit-izgubljen.html
Mayeva poslancem: 'Če glasovanje ne bo uspelo, potem bi lahko bil brexit izgubljen'

London / Bruselj, 12.03.2019, 6:09 | Posodobljeno pred 4 minutami

Britanska premierka Theresa May je tik pred zdajci izpogajala pravno zavezujoče spremembe ločitvenega sporazuma z EU glede irskega varovala. Drevi bo znano, ali bodo te spremembe dovolj za britanske poslance, ki so sporazum o brexitu z zgodovinsko večino enkrat že zavrnili. Na končni rezultat pa bo vsekakor odločilno vplivalo mnenje državnega pravobranilca, ki poudarja, da tveganja kljub spremembam ostaja nespremenjeno.

Britanska poslanska zbornica je popoldne začela razpravo o sporazumu o britanskem izstopu iz Evropske unije, o katerem bo drevi tudi glasovala. Premierka Theresa May , ki je v ponedeljek pozno zvečer dosegla "pravno zavezujoče" spremembe ločitvenega sporazuma z Evropsko unijo, ki naj bi zagotovile, da t. i. irsko varovalo ne bi moglo ostati veljavno za vselej, po drugi strani pa tudi, da bo meja na irskem otoku ostala odprta, je uvodoma posvarila, da morda v primeru zavrnitve tega sporazuma država sploh ne bo zapustila unije. "Če to glasovanje ne bo uspelo, če sporazum ne bo potrjen, potem bi bil lahko brexit izgubljen," je povedala Mayeva, ki je poslance pred tem posvarila že v minulih dneh.

Ponovila je tudi prednosti, ki jih prinaša dogovor z unijo. Vključuje konec prostega pretoka ljudi, vzajemno zaščito pravic državljanov in obdobje za implementacijo, ki vsem daje čas za pripravo.

Mnenje sprožilo burne odzive, britanski funt stmoglavil

Odzivi iz Velike Britanije so danes dokaj pesimistični, britanski mediji, ki navajajo vladne vire, poročajo, da izpogajane spremembe tik pred zdajci verjetno ne bodo dovolj za podporo dogovoru. Večinsko mnenje na Otoku je očitno, da enostavno niso dovolj oz., da zgolj "ponavljajo vsebino originalnega ločitvenega sporazuma" , meni nekdanji državni pravobranilec Dominic Grieve .

Večina poslancev je čakala na uradno mnenje zdajšnjega državnega pravobranilca Geoffreyja Coxa , ki je v svojem sklepu zapisal, da nova zagotovila "zmanjšujejo tveganje", da Velika Britanija ostane "ujeta v varovalu v nedogled in neprostovoljno" , a da tveganje kljub temu ostaja, saj Združeno kraljestvo pravno ne bi imelo možnosti izhoda brez sporazuma z EU: "Pravno tveganje ostaja nespremenjeno," se glasi ključen povzetek.

Njegovo mnenje je sprožilo burne odzive, mediji na Otoku so ga označili kot "velik udarec" za Mayevo, obenem je britanski funt po objavi mnenja zabeležil močan padec.

Mnenje Geoffreyja Coxa je močno omejilo možnosti, da poslanci danes podprejo dogovor.

Medtem ko so številni poslanci čakali na generalnega tožilca, je vodja laburistov Jeremy Corbyn že v jutranjih urah dejal, da spremembe niso niti blizu temu, kar je britanska premierka obljubljala, njegovi poslanci pa bodo tako v večini glasovali proti. Da gre za "slab" dogovor, je na Twitterju zapisala tudi škotska prva ministrica Nicola Sturgeon .

Dogovora ne podpirajo niti severnoirski unionisti (DUP), ki v parlamentu sicer podpirajo manjšinsko vlado. Kot je na Twitterju sporočila njihova vodja Arlene Foster , napredek, ki ga je v ponedeljek dosegla Mayeva, ni zadosten. Skrbi jih tudi mnenje državnega pravobranilca Geoffreyja Coxa, da pravno tveganje, da Združeno kraljestvo ne bo imelo mednarodnopravnih sredstev za izstop iz irskega varovala brez soglasja EU, ostaja nespremenjeno.

Je pa medtem več konservativcev, ki so januarja glasovali proti dogovoru, spremenilo svoje mnenje in napovedalo podporo.

Pravno zavezujoče spremembe glede irskega varovala

Theresa May je, kot že rečeno, v ponedeljek pozno zvečer dosegla "pravno zavezujoče" spremembe ločitvenega sporazuma z Evropsko unijo. Ob tem je britanske poslance pozvala, naj "stopijo skupaj" in podprejo sporazum o brexitu – britanski parlament bo namreč o slednjem znova glasoval prav danes, na prvem glasovanju pa je Mayeva dosegla zgodovinski poraz s 432 glasovi proti 202.

Za poslance je bilo najbolj sporno prav varovalo na irskem otoku, katerega namen je preprečiti t. i. "trdno mej o" med Irsko in Severno Irsko po 29. marcu, ko bo Velika Britanija tudi uradno izstopila iz EU. Mayeva je nato po porazu v parlamentu obljubljala, da bo z Brusljem izpogajala mehanizem o enostranskem izhodu iz irskega varovala, časovno omejitev ali alternativno rešitev zanj. In čeprav sta tako Mayeva kot Juncker za novinarje včeraj potrdila, da se omenjene spremembe nanašajo na irsko varovalo, se je Mayeva odgovoru, ali ji je tik pred zdajci uspelo izpogajati, kar si je zadala, izognila: "Kar smo zagotovili, je pravno zavezujoče, in ravno to je zahteval parlament," je dejala in dodala, da spremembe pomenijo, da varovalo ne bo postalo trajno.

Mayeva je tik pred zdajci le uspela zagotoviti spremembe glede irskega varovala.

Juncker: Tretje možnosti ne bo

Spremembne naj bi sicer zagotovile, da Velika Britanija ne bo ostala 'ujeta' v carinski uniji z EU. A Jean- Claude Juncker je na novinarski konferenci dejal, da EU ni pristala na osrednjo zahtevo britanske premierke, potrdil pa je, da so dosegli spremembe o "začasni naravi irskega varovala, ki dopolnjujejo ločitveni sporazum". "V politiki včasih dobiš drugo priložnost, kar naredimo s to drugo priložnostjo, pa je tisto, kar šteje, saj tretje priložnosti ne bo," je dejal Juncker ter ponovil opozorilo Mayeve britanskim poslancem: "Bodimo kristalno jasni: na mizi je ta dogovor ali pa brexita morda sploh ne bo."
