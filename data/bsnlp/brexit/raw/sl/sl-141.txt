sl-141
sl
2018-12-10
http://www.24ur.com/novice/svet/velika-britanija-lahko-enostransko-ustavi-brexit.html
Velika Britanija lahko enostransko ustavi brexit

Velika Britanija se še lahko enostransko in brez posvetovanja z drugimi članicami Evropske unije odloči, da marca prihodnje leto ne bo izstopila iz povezave, je danes odločilo Sodišče EU v Luksemburgu.

Kot je še zapisalo v razsodbi, lahko britanske oblasti o preklicu odločitve za brexit odločijo po demokratičnem procesu, ki bo v skladu z ustavo. O tej nedvoumni in brezpogojni odločitvi morajo pisno obvestiti Evropski svet.

Sodišče je še pojasnilo, da bi Velika Britanija s preklicem odločitve o izstopu iz EU ostala članica unije, njen status se ne bi spremenil, postopek za izstop pa bi se končal.

Sodišče EU je tako sledilo mnenju generalnega pravobranilca Manuela Camposa Sanchez-Bordone , ki je prejšnji torek objavil mnenje, da se Velika Britanija še vedno lahko enostransko odloči in umakne napoved odhoda iz EU.

Pobudo za presojanje o tem vprašanju je na škotsko sodišče skupaj z drugimi poslanskimi kolegi vložil škotski poslanec Andy Wightman . Zadeva je pred Sodišče EU prišla v začetku oktobra, v Luxembourgu pa so se odločili za pospešen postopek, da bi dosegli odločitev še pred 29. marcem 2019, torej pred predvidenim brexitom.

Mayevi in njenemu dogovoru z Brusljem podpora pada.

V torek bodo poslanci v britanskem parlamentu sicer glasovali o ločitvenem sporazumu med Londonom in Brusljem, a se mu po pričakovanjih ne obeta zadostna podpora.
