sl-159
sl
2018-01-27
https://www.dnevnik.si/1042797951/svet/brexit-bi-britance-lahko-stal-pol-milijona-delovnih-mest
Brexit bi Britance lahko stal pol milijona delovnih mest

Družba Cambridge Econometrics, ki je pripravila študijo, je po navedbah francoske tiskovne agencije AFP kot najslabši scenarij predpostavila propad pogajanj z EU o prehodnem obdobju in o prihodnjih trgovinskih odnosih. Po njem bi brexit Britance stal 482.000 delovnih mest. Tudi v najboljšem možnem scenariju bi po ugotovitvah analitikov brez dela ostalo 176.000 ljudi, vlagatelji pa bi iz Velike Britanije preusmerili za 20,2 milijarde funtov (22,5 milijarde evrov) investicij.

Sadiq Khan , ki je v referendumski kampanji brexitu nasprotoval, je ob objavi izsledkov študije poudaril, da so ti dokaz potencialnih gospodarskih groženj in cene, ki jo bodo morali plačati državljani. Vladi je ob tem očital nepripravljenost na vplive brexita in njihovo podcenjevanje.

Tiskovna predstavnica ministra za brexit Davida Davisa je vse strahove zavrnila kot neutemeljene in zagotovila, da bo vlada z EU dosegla »ambiciozen dogovor, ki bo zagotovil blaginjo«.
