sl-122
sl
2019-09-03
https://www.vecer.com/brexit-potonil-v-popolni-kaos-10060860
Brexit potonil v popolni kaos

Spori med poslanci in premierjem Borisom Johnsonom so dosegli vrelišče

Pičlih 57 dni pred napovedanim odhodom Združenega kraljestva Velike Britanije in Severne Irske iz Evropske unije je jasno le, da ni nič več jasno. Poslanci, 639 od skupno 650 jih glasuje v spodnjem domu parlamenta oziroma poslanski zbornici, so izkopali bojno sekiro s predsednikom vlade Borisom Johnsonom , saj mu nočejo prepustiti popolnega nadzora nad brexitom. Kot je znano, je Johnson, ki je položaj premierja zasedel šele 23. julija, ko je na čelu konservativne stranke in vlade nasledil Thereso May , saj ta v treh poskusih ni uspela prepričati poslancev, naj podprejo njen sporazum z EU, je zato prejšnji teden prepričal kraljico Elizabeto II. , da mu je odobrila večtedensko suspendiranje dela parlamenta, ki naj bi nehal zasedati naslednji teden in bil na neprostovoljnem dopustu do 14. oktobra. Poslanci bi se torej vrnili na delo dobra dva tedna pred za 31. oktober napovedanim brexitom.

Jasno je le, da ni nič jasno

Johnson ves čas vztraja pri 31. oktobru in maksimi Napravi ali umri (Do or Die), z dogovorom z EU ali brez njega. Poslanci so, vključno z najmanj 15 konservativci, proti brexitu brez dogovora. Konservativci so tudi izgubili najtesnejšo možno večino v poslanski zbornici: k liberalnim demokratom je prestopil Phillip Lee - in razmerje se je obrnilo na glavo. Konservativci in severnoirski unionisti, ki so jim zagotavljali večino, imajo zdaj 319 glasov, laburisti, liberalni demokrati in drugi 320. Toda glede na to, da tako ali tako večina nasprotuje trdemu brexitu, je to skoraj nepomembno. Johnson neposlušnim poslancem ves čas grozi z izključitvijo iz stranke ter nenehno žuga s predčasnimi volitvami, ki bi lahko bile 14. oktobra. V ponedeljek je sicer dejal, da si volitev ne želi in da jih noče nihče.

Premier je poslancem prvi dan po njihovi vrnitvi s počitnic sicer zagotavljal, da je vedno bližje sklenitvi novega dogovora z EU, v katerem ne bi bilo najbolj spornega določila, tako imenovanega irskega varovala, ki bi tudi po brexitu zagotavljalo mehko mejo na irskem otoku. Johson je dejal, da je na nedavnem vrhu skupine G7 v francoskem Biarritzu ponovno govoril z nemško kanclerko Angelo Merkel in francoskim predsednikom Emmanuelom Macronom . "Vsem sem dal jasno vedeti, da si ta vlada želi dogovor," je dejal Johnson. Vendar pa bi za to morali iz dogovora izključiti "nedemokratično" irsko varovalo, o čemer noče EU niti slišati.

Laburisti in uporniki iz vladajoče konservativne stranke so že vložili zahtevo po nujni razpravi o brexitu, ki bi lahko privedla, da bi praktično takoj obravnavali osnutek zakona, ki bi preprečil brexit brez dogovora. Osnutek zakona predvideva, da bi moral premier zaprositi za preložitev brexita do 31. januarja prihodnje leto, če poslanci do 19. oktobra ne bi sprejeli novega sporazuma ali glasovali v prid brexitu brez dogovora. Če bi Evropski svet predlagal drugi datum, do katerega bi preložili brexit, bi ga moral premier sprejeti v roku dveh dni, če temu ne bi nasprotovali poslanci.

Ankete za konservativce in obstanek v EU

Javnomnenjske raziskave, ki jih politiki zelo natančno spremljajo, kažejo zanimivo sliko. Če bi bile volitve zadnji dan avgusta, bi zmagali konservativci s 33 odstotki osvojenih glasov pred laburisti (23 %), liberalnimi demokrati (19 %), novo stranko Brexit evroskeptika Nigela Feragea (13 %) in zelenimi (5 %). Po drugi strani pa bi v primeru (hipotetičnega) drugega referenduma o brexitu 48 odstotkov ljudi glasovalo za obstanek v EU, 43 odstotkov za odhod, osem odstotkov pa jih je bilo neodločenih.
