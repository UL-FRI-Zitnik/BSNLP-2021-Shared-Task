sl-187
sl
2019-10-21
https://www.vecer.com/brexit-z-mesani-signali-iz-londona-10079991
Brexit: (Z)mešani signali iz Londona

Kljub sobotni odločitvi parlamenta o ponovni preložitvi brexita pa včerajšnji signali iz Londona kažejo, da bi Velika Britanija vendarle lahko še ta mesec izstopila iz EU; z dogovorom ali brez njega.

Pompozno napovedovana "super sobota", ko so britanski poslanci prvič po več kot 30 letih spet "krizno" zasedali v soboto, ni prinesla odgovora o dokončnem razhodu Velike Britanije in Evropske unije.

Čeprav je spodnji dom parlamenta v soboto odločil, da preloži dokončno potrditev dogovora o brexitu do sprejetja potrebne zakonodaje za urejen izhod iz unije, s čimer so se želeli izogniti tveganju izstopa iz unije brez dogovora in je premier Boris Johnson nato v Bruselj poslal uradno prošnjo za vnovično trimesečno preložitev britanskega odhoda iz unije, pa signali, ki so včeraj prihajali iz Londona, kažejo, da bi Velika Britanija vendarle lahko še ta mesec izstopila iz EU; z dogovorom ali brez njega.

Ni razlogov za odlašanje

Zunanji minister Dominic Raab je prepričan, da bo vlada že v tem tednu v parlamentu dobila dovolj podpore za potrditev ločitvenega dogovora in odhod Združenega kraljestva iz unije do predvidenega roka. Tudi Michael Gove , britanski minister, zadolžen za priprave na brexit brez dogovora, je zatrdil, da se bo brexit zgodil do 31. oktobra. Tudi sicer na Downing Streetu menijo, da ni razlogov za odlašanje. Minister Raab je v pogovoru za britansko televizijo BBC izrazil prepričanje, da bodo že v tem tednu izpolnili zahteve parlamenta za potrditev ločitvenega sporazuma in da ima Johnson "za seboj tudi številke".

Premier Boris Johnson je v soboto v skladu z odločitvijo parlamenta moral v Bruselj poslati prošnjo za svojo vnovično preložitev brexita, a pod to pismo se ni podpisal. Downing Street je v Bruselj poslal še dva dokumenta. V prvem pojasnjujejo, da je pismo z zahtevo za preložitev izstopa poslano v skladu z zakonom, v katerem so poslanci zahtevali preložitev, če dogovor o brexitu ne bo potrjen do 19. oktobra. V drugem pa Johnson piše, da bi nova preložitev pomenila napako. Voditelje EU naj bi prosil tudi, naj britanske poslance pozovejo k ponovnemu premisleku o njihovi odločitvi in k podpori dogovoru, še navaja vir v britanski vladi. Johnson se je pod to pismo podpisal. Britanski premier tako vztraja, da ne želi preložiti brexita, ki je trenutno predviden 31. oktobra. Zatrjuje tudi, da se o tem ne bo pogajal z Brusljem.

Premierju Borisu Johnsonu se mudi. 31. oktober je vse bliže.

Potrebna zakonodaja že danes v parlamentu

"Izstopili bomo do 31. oktobra, za to imamo sredstva in zmožnosti," je dejal minister Gove. Po njegovih besedah je Johnson sicer nepodpisano pismo s prošnjo za preložitev poslal, ker je bil v to prisiljen. "A parlament ne more spremeniti premierjevih stališč, parlament ne more spremeniti politik vlade ali njene odločnosti," je dejal. Gove je še rekel, da je možnost brexita po odločitvi parlamenta brez dogovora narasla. "Če bi mi v soboto zmagali, bi bili na pravi poti do dogovora." Zaradi glasovanja v parlamentu pa ne morejo zagotoviti, da bo nova preložitev odobrena. Kot je še dejal Gove, bo britanska vlada zdaj okrepila priprave na izstop iz unije brez dogovora.

Parlament ne more spremeniti politik vlade ali njene odločnosti

Zunanji minister Raab je za BBC tudi potrdil namero vlade, da bo potrebna zakonodaja o implementaciji ločitvenega dogovora v parlamentu že danes, in poslanci bi o njej lahko glasovali jutri, je prepričan. A to je odvisno od parlamenta samega; odločitev o tem bo predsednik parlamenta John Bercow predvidoma sporočil danes popoldne.

Zagovorniki ene in druge opcije so svoje transparente skupaj odložili pred parlamentom. Najbrž jih bodo še potrebovali.

Johnson naj bi tako še vedno ohranjal upanje, da bi ujel rok 31. oktober za brexit. Vendar pa nič ne kaže, da bi lahko v parlamentu zbral zadostno podporo za dogovor. Laburisti so Johnsonov ločitveni dogovor označili za še slabšega od tistega, ki ga je parlament že trikrat zavrnil, podobno pa mu nasprotujejo tudi severnoirski unionisti.

Bruselj čaka na odločitev Londona

V Bruslju medtem čakajo, kako se bodo odvile zadeve v Londonu. Posebnih odzivov na novo prošnjo po odlogu brexita ni. Predsednik Evropskega sveta Donald Tusk je v soboto pozno zvečer, ko je sporočil, da je dobil Johnsonovo pismo, napovedal le, da bo začel posvetovanja z voditelji EU, kako se odzvati.

Se pa medtem v članicah nadaljujejo ratifikacijski postopki prenovljenega ločitvenega dogovora. Včeraj so na to temo zasedali tudi stalni predstavniki članic pri EU, da bi dogovor lahko že danes romal v Evropski parlament. Ta začne svoje redno zasedanje, ki bo trajalo do četrtka. Vmes naj bi tudi postalo jasno, ali bo britanski parlament dogovor podprl.

Glavni pogajalec EU za brexit Michel Barnier je po včerajšnjem zasedanju stalnih predstavnikov članic EU sicer sporočil le, da je šlo "za zelo kratko in normalno srečanje veleposlanikov EU, da bi začeli nove korake za ratifikacijo sporazuma v EU". O Johnsonovem pismu pa po navedbah diplomatskih virov niso govorili.
