bg-938
bg
2018-04-09
http://focus-news.net/./news/2018/04/09/2509057/the-daily-express-besni-ribari-palyat-znamena-na-es-po-vreme-na-yarosten-masov-protest.html
The Daily Express: Бесни рибари палят знамена на ЕС по време на яросте...

Лондон. Британски рибари запалиха рибарска лодка и знамена на Европейския съюз в хода на общонационален протест срещу транзитната сделка за Брекзит на риболовците, които се организираха във флотилии и обикаляха бреговете в несъгласие с искането да се съобразят с европейските правила, пише британското евроскептично издание The Daily Express Организацията „Рибари за излизане“ организира масови протести, които трябваше да покажат ясно, че те са срещу „Общата риболовна политика“, която ще остане в сила ако транзитната сделка за Брекзит се одобри, пише вестникът. Около 200 лодки се организираха във флотилии по крайбрежието на Великобритания, включително пристанища като Нюкасъл, Хейстингс и Плимут. В Кент флотилия от рибарски лодки обикаляше, както пише The Daily Express, около плажа „Уайтстейбъл“ един час, преди лодката, оставена на брега, да бъде запалена пред погледа на видния евроскептик Найджъл Фараж и съпровод от сирени и заря от изпадналите в екстаз рибари. Евроскептичното издание обяснява, че водените в момента преговори предвиждат, че британските рибари ще трябва да се подчиняват на европейските правила през целия транзитен период до 2020 година. Говорителят на „Рибари за излизане“ Алън Хейстингс заяви, че споразумението е „смъртна присъда“ за индустрията, защото „Съюзът ще бъде свободен да ни налага пагубни правила, за да премахне всичко, което е останало от британската риболовна флота“. В друго изявление от „Рибари за излизане“ се казва: „Рибарите и риболовните общности са разярени, че правителството капитулира и ще остави Великобритания да се подчинява на законите на ЕС след Брекзит. Рибарите се страхуват, че Съюзът ще може да наложи зловредни правила, с които да изкара от строя британската риболовна флота и да използва международното право, за да претендира за ресурсите, които Обединеното кралство повече няма да може да лови“. Бившият лидер на Партията на независимостта на Обединеното кралство (ЮКИП) Найджъл Фараж също се включи към активистите и туитна снимка от изгарянето на лодката. Към изображението той добави следния текст: „Британската риболовна индустрия в пламъци. Тереза Мей предаде нашите рибари. Брекзит трябва да означава Брекзит“. Министерството на околната среда, храните и селското стопанство излезе със съобщение, пише The Daily Express, в което се казва, че то разбира разочарованието на рибарите, но транзитната сделка „предпазва рибарските общности“. Превод и редакция: Иван Христов © 2018 Всички права запазени. Забранява се възпроизвеждането изцяло или отчасти на материали и публикации без предварителното съгласие на Информационна агенция "Фокус"!
