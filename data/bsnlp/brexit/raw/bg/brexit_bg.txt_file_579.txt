bg-579
bg
2018-01-26
http://banks.dir.bg/2018/01/25/news26814310.html
От Давос вече лъха реализъм

Оптимизмът за глобалната икономика е силно разпространен тази година на Световния икономически форум (СИФ) в Давос. Кристин Лагард, управляващият директор на Международния валутен фонд (МВФ), обаче отправи предупреждение за засилващото се самодоволство на фона на подобряването на световната икономика, наблюдаващо се в момента, десет години след световната финансова криза, съобщава АП, цитиран от БТА. Според МВФ самодоволството е сред големите рискове пред глобалната перспектива, отбеляза Лагард. Тя призова лидерите по света да не започват да отменят много от регулациите, които бяха въведени след кризата, най-вече спрямо банковия сектор, който преди десетилетие бе основният източник на проблемите. Британският министър на финансите Филип Хамънд също отправи предупреждение в Давос, съобщи ДПА. Ако преговорите за Брекзит не се развият добре, финансовият сектор по-скоро ще премести бизнеса си от Лондон извън Европа, отколкото в европейски градове, каза Хамънд. В градове като Франкфурт, Париж или Амстердам ще бъде невъзможно да се пресъздаде световният финансов център от Лондон, предупреди той. "Опасността за Европа е, че ако не е Лондон, ще бъде Ню Йорк или Сингапур", отбеляза британският министър. Международните банки извършват голяма част от европейските си дейности от Лондон. Ако Великобритания и ЕС обаче не успеят да се споразумеят за нови банкови лицензи, финансовите компании с централа в Лондон на практика няма да могат да работят в ЕС, освен ако не прехвърлят централите си в страна членка. Някои банки вече започнаха да местят дейности в европейски градове като Франкфурт, припомня ДПА. Министърът на финансите на САЩ Стивън Мнучин отбеляза в Давос, че Вашингтон е готов да преговаря за "атрактивно" търговско споразумение с Обединеното кралство след Брекзит, предаде АП. Докато е в ЕС, Великобритания няма право да договаря отделни търговски споразумения с други страни, уточни АП. По думите на Мнучин, щом веднъж "Великобритания е готова, САЩ ще бъдат подготвени да договорят атрактивно търговско споразумение". Президентът Тръмп вече заяви, че Великобритания ще бъде "на предната линия" в търговските преговори, допълни министърът.
