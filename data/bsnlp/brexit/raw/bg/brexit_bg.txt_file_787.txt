bg-787
bg
2018-01-04
http://www.duma.bg/node/158314
Блеър призова да се спре "Брекзит"

Времето за спирането на "Брекзит" изтича, Великобритания ще бъде по-слаба и по-бедна, ако излезе от Евросюза. Това заяви бившият британски премиер Тони Блеър в своя уебсайт, цитиран от портала EURACTIV. Той бе премиер през 1997-2007 година. "Правим грешка, която съвременниците ни не могат да разберат и бъдещите поколения няма да ни простят. 2018-а ще бъде последният шанс да се разбере дали нов тип отношения със съюза ще бъдат по-добри от вече съществуващите", написа той. Освен че страната му ще стане по-бедна и по-слаба, Тони Блеър смята, че Тереза Мей няма да се справи с нито един от проблемите за статута на Северна Ирландия след "Брекзит". Над половин година след британсия референдум през юни 2016 година, Обединеното кралство остава дълбоко разединено за развода с ЕС, който според премиера г-жа Тереза Мей трябва да приключи на 29 март 2019 година. Както опонентите, така и привържениците на "Брекзит" са съгласни, че излизането от ЕС е най-значителното геополитическо събитие за страната след Втората световна война. И двата лагера обаче изразяват диаметрално противоположни тези за британска икономика и за бъдещите връзки с най-големия търговски съюз в света. Блеър многократно призоваваше да се преразгледа "Брекзит", включвайки се в хора на други опоненти на "Брекзит" като френския президент Еманюел Макрон и милиардера Джордж Сорос, които допускаха, че британците могат да променят мнението си. Но допитванията показват, че няма изгледи британците да направят това, а и не е ясно как "Брекзит може да бъде спрян, след като основните политически партии го подкрепят. Кризата в еврозоната, страховете на британците от миграцията и серията от погрешни сметки и ходове на бившия премиер Дейвид Камерън накараха британците да гласуват за излизането от ЕС Поддръжниците на "Брекзит" отхвърлят тезата на Блеър и го обвиняват, че не зачита както преговорните позиции на Лондон с Брюксел, така и на волята на народа. "Блеър и неговата елитарна група работят срещу преговорните ни позиции, следователно срещу нашия национален интерес, продължавайки с усилията си да подкопават демокрацията. Историята няма да им прости", заяви Ричар Тайс, който преди референдума участваше в създаването на една от групите за напускане на ЕС. Блеър остава непопулярен във Великобритания заради решението си да подкрепи военната кампания на американския президент Джордж Буш-младши в Ирак. В същото време ръководителката на ЕС дипломацията Федереика Могерини изрази мнението, че съюзът ще стане по-силен след напускането на Великобритания. "Мнозина вярваха, че референдумът във Великобритания ще бъде началото на края на Европейския съюз. Убедена съм, че съюзът не само ще оцелее, но и ще стане по-силен", изтъкна Могерини при посещението си в Куба.
