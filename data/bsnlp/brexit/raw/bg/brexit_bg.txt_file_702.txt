bg-702
bg
2018-02-21
https://nova.bg/news/view/2018/02/21/207813/%d0%bb%d0%be%d0%bd%d0%b4%d0%be%d0%bd-%d0%b8%d1%81%d0%ba%d0%b0-%d0%bf%d0%be-%d0%b4%d1%8a%d0%bb%d1%8a%d0%b3-%d0%bf%d1%80%d0%b5%d1%85%d0%be%d0%b4%d0%b5%d0%bd-%d0%bf%d0%b5%d1%80%d0%b8%d0%be%d0%b4-%d1%81%d0%bb%d0%b5%d0%b4-brexit/
Лондон иска по-дълъг преходен период след Brexit

Великобритания увеличи съмненията относно предложения от ЕС краен срок от 31 декември 2020 г. за прекратяване на преходния период след Brexit, който да позволи на двете страни да постигнат споразумение за бъдещи търговски връзки, предаде БГНЕС. Според изтекъл документ, публикуван от британските медии, правителството заявява, че продължава да се стреми преходният период да продължи около две години, след като Великобритания напусне Европейския съюз на 29 март 2019 г. Според него обаче точната продължителност на периода "трябва да бъде определена от това колко време ще отнеме, за да подготвим и приложим новите процеси и новите системи, които ще залегнат в бъдещото партньорство". Великобритания "желае да обсъди с ЕС преценката, която подкрепя предложената крайна дата", гласи документът. Споразумение за бъдещото партньорство между Великобритания и ЕС не може да бъде сключено, докато Лондон не напусне блока, а текущите преговори са за условията на оттеглянето и прехода. Документът беше отговор на условията, поставени от Брюксел за преходен период, поискан от Великобритания с намерението да се даде възможност на бизнеса и на широката общественост да се приспособят към живота след Brexit. Според документа има "широко привеждане в съответствие" и "само малък брой области, които изискват обсъждане". Говорител на министър-председателя Тереза Мей омаловажи документа, казвайки, че в него няма "нищо ново". Великобритания заяви, че иска да напусне европейския единен пазар и митническия съюз в момента на Брекзит, но след това да продължи да търгува с Европейския съюз "при сегашните условия" по време на преходния период. ЕС каза, че това може да стане само ако Великобритания се съгласи да следва всички действащи правила на ЕС, включително свободата на движение на гражданите. Правителственият документ, издаден в сряда, също така призовава за "договорености", за да се гарантира "взаимна добросъвестност" по отношение на новите закони на ЕС, приети по време на преходния период, без да се дават повече подробности. За още новини харесайте страницата ни във Facebook ТУК Получавайте най-важното от деня в пощата си.
