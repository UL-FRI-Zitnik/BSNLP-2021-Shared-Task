bg-1103
bg
2018-06-19
https://www.24chasa.bg/novini/article/6920267
Захариева: Убедена съм, че ще успеем да запазим Великобритания като партньор на ЕС

Убедена съм, че ще намерим формулата, при която да запазим Великобритания като най-близкия партньор на ЕС, коментира вицепремиерът и министър на външните работи Екатерина Захариева по време на дискусия "Въздействието на Брекзит върху България - какво ще се промени и какво ще остане същото" днес в СУ "Св. Климент Охридски", предаде БТА. Според Захариева след ситуацията с Брекзит останалите държави са осъзнали, че европейският проект не е необратим процес и трябва всекидневно да го пазим, както и да се реагира бързо и в отговор на очакванията на европейските граждани. Неслучайно след решението за напускане започна интензивно и дебатът как трябва да реформираме нашия съюз, коментира Захариева. Като че се събудихме и осъзнахме, че този съюз не е нещо, което не може да се прекрати и трябва да бъдем много по-бързи и по-обединени, допълни тя. Захариева припомни, че "Съединението прави силата" е и мотото на българското председателство на Съвета на ЕС. По отношение на българското председателство тя посочи, че мисли, че сме се справили добре и че получаваме поздравления и от двата преговорни екипа. Това по думите й означава, че сме си свършили работата като председателство да бъдем честния брокер, който се стреми да придвижи процеса напред и към постигане на споразумение в интерес на всеки европейски гражданин. Захариева припомни, че има съгласие по това да има преходен период до края на 2020 г. Целта на преходния период е точно да може да осигурим предвидимост и сигурност на гражданите и бизнеса, така че да не се почуства толкова осезаемо напускането на Великобритания, коментира министърът. Тя посочи, че на последния съвет през май е било докладвано, че все още 25 процента от текстовете на проекта на споразумението за напускане остават недоговорени. По думите й времето ни притиска, но крайният срок, в който трябва да се затворят всички текстове по споразумението, е октомври т.г., защото в края на март следващата година това споразумение трябва да бъде ратифицирано от парламента във Великобритания и да бъде одобрено от ЕП. Захариева коментира, че напускането на Великобритания означава напускане на над 750 международни договора, по които е страна ЕС. Тя посочи, че голямата част от двустранните ни споразумения с Великобритания са отпреди 1989 г., и на практика например по отношение на въздухоплаването от споразумението, което имаме, означава, че по един самолет на ден ще може да преминава и да каца у нас от Великобритания и по един от България за Великобритания. Тя каза, че оценките са, че напускането ще засегне всяка сфера на обществения живот. По отношение на гражданите Захариева уточни, че е ясно, че по време на преходния период те ще се ползват с всички права. Важно е да се запази безвизовото пътуване, както и да не бъдат тежки и бюрократични административните процедури за тези европейски граждани, които искат да продължат да живеят във Великобритания след Брекзит, обясни тя. Европейските лидери през март се съгласиха, че наистина искат много близки търговски отношения с Великобритания, припомни Екатерина Захариева. По думите й отношенията между Великобритания и ЕС не бива да се изчерпват до търговски договор. Много е важно да запазим близките отношения и стратегическото партньорство по отношение на сигурността, отбраната, външната политика, важно е какво ще се договори по отношение на трудовата мобилност, важно е сътрудничеството в европейската агенция за атомна енергия, в образованието, отбеляза Захариева. Посланикът на Великобритания Ема Хопкинс коментира, че 75 процента от споразумението вече са договорени, остават още 25 процента. Надеждата е да можем до октомври да затворим и тези въпроси, отбеляза посланик Хопкинс. Тя отбеляза, че по сигурността Великобритания е представила много сериозни варианти и е предложила генерално споразумение, което да поддържа сътрудничеството. Ние следва да имаме оперативно съвместими системи и процедури, за да продължим да работим съвместно и е важно тясното сътрудничество с партньорите от ЕС, коментира тя. В областта на икономическите аспекти тя посочи, че се търси възможно най-всеобхватно сътрудничество, във възможно най-много сектори. Не мислим, че единственият вариант са традиционните споразумения за свободна търговия, коментира тя. Нашите икономики са силно взаимно обвързани, посочи посланикът. Тя отбеляза, че Великобритания иска да продължи да бъде надежден партньор.
