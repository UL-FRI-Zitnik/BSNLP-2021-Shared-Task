bg-1358
bg
2018-04-26
https://www.24chasa.bg/novini/article/6835360
21:52 Ева Майдел: 30% от българските фирми ще бъдат засегнати от Брекзит (Обзор)

В софийското метро са вложени 1 млрд. европейски средства, това е солидарност, каза главният преговарящ на ЕС за излизането на Великобритания. Близо 30% от българския бизнес очаква негативи от Брекзит заради евентуални търговски ограничения, административни процедури и нови регулаторни изисквания. Това заяви евродепутатката Ева Майдел на конференция в София. Специален гост бе главният преговарящ по Брекзит от страна на ЕС Мишел Барние.

Майдел изрази увереност, че ако имат навременна информация, българските делови среди ще успеят да направят нужните промените в бизнес планирането си. Зам.-председателката на Управителния съвет на КРИБ Боряна Манолова бе категорична, че България ще усети раздялата с Великобритания, която е сред големите търговски партньори на страната ни. “Не трябва да има реванш или наказание за британците”, каза Мишел Барние. Той изтъкна, че договорът за излизане от ЕС, за който се водят преговори, цели да внесе сигурност там, където Брекзит носи нестабилност. Според него Великобритания внася 13-14% от бюджета на ЕС и трябва да продължава да изпълнява ангажиментите, които вече е поела, преди да вземе решението за Брекзит. “Споразумяхме се с британците за участието им в настоящия финансов период до 2020 г. Този въпрос засяга пряко България за много програми, свързани със селското стопанство. Те трябва да изпълнят всички свои ангажименти, включително и към изграждането на третата линия на софийското метро”, подчерта Барние. В проектодоговора за Брекзит гарантираме правата на 4,5 милиона граждани, които живеят от двете страни на Ламанша, включително и на 80 000 българи във Великобритания. Това заяви Барние по-късно, след като с кмета на София Йорданка Фандъкова разгледа столичното метро. Барние се срещна и с премиера Бойко Борисов и го запозна с хода на преговорите между Брюксел и Лондон. Двамата са изразили общо мнение, че този процес трябва да гарантира правата на гражданите и на бизнеса. Барние поздравил Борисов за успешното провеждане на българското европредседателство.
