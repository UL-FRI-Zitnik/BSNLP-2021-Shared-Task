bg-1873
bg
2018-01-15
https://www.investor.bg/evropa/334/a/shte-ima-li-vtori-referendum-za-brexit-253829/
Ще има ли втори референдум за Brexit?

Най-яростният привърженик на Brexit Найджъл Фараж наелектризира Великобритания и цяла Европа с призива си за нов референдум. Той заяви, че едно ново гласуване ще запуши окончателно устите на онези, които мрънкат и хленчат“ заради излизането на Великобритания от ЕС. Неговите противници във Великобритания и в Европа пък ликуват. Те вярват, че ако британците гласуват повторно, резултатът от референдума ще изглежда по различен начин и Brexit няма да се състои, коментира Кристоф Хаселбах за Deutsche Welle. Но Найджъл Фараж междувременно отново смени позицията си. В онлайн изданието на Daily Telegraph между другото казва следното: За да сме наясно, трябва да кажа, че аз не искам втори референдум“. Опасението му било, че парламентът би могъл да наложи на страната нов референдум“. Фараж смята, че споразумението с ЕС може да се окаже толкова непривлекателно“ за Великобритания, че Долната камара на парламента да го отхвърли и да наложи втори референдум. Тогава въпросът ще бъде окончателно решен за цяло едно поколение“, защото подкрепата за излизането от ЕС щяла да е много по-голяма в сравнение с първия път“, прогнозира той. На референдума от 2016 година 52 процента от британците гласуваха за Brexit, а 48 процента бяха против. Мнозина обаче се съмняват именно в това. Либерал-демократите, както и част от лейбъристите и от консерваторите смятат, че голяма част от населението навремето не е била наясно относно последиците от Брекзита, а много от избирателите сега съжаляват за своя вот. Затова и Найджъл Фараж получи много похвали за своето предложение. Вероятно за първи път в живота си Фараж каза нещо вярно“, саркастично отбеляза депутатът от Лейбъристката партия Чъка Умуна. А Том Брейк от Либерално-демократическата партия прогнозира, че Фараж не бива да е толкова сигурен, че ще спечели. Днес хората са много по-наясно за разходите по Брекзита и за фалшивите твърдения на поддръжниците му“, заяви той. 

Междувременно изявленията на Фараж нямат предишната тежест, тъй като той вече не е председател на партия. Като лидер на ЮКИП той години наред се бореше за излизането на Великобритания от ЕС. Сега обаче е обикновен депутат в Европарламента. Той освободи лидерското място в ЮКИП, а след изборите през 2017 година в Долната камара на британския парламент няма вече никакви депутати на тази партия. Сегашният председател на ЮКИП Хенри Болтън не изглежда твърде доволен от изявленията на Фараж. Ако сега се проведе нов референдум, той ще постави под въпрос огромното значение на най-голямото демократично събитие, което е преживявала тази страна“, заяви той. Всъщност е ясно, че така или иначе няма да има втори референдум. Министър-председателят Тереза Мей многократно изключи такава възможност. Нейният говорител сега отново потвърди тези позиции. Тереза Мей смята, че би било погрешно и дори опасно за демокрацията, ако бъде пренебрегната изявената воля на народа, само защото не се харесва някому. Хаселбах цитира и последните социологически проучвания, които представят разнородна картина на нагласите във Великобритания. През декември само 41 процента от анкетираните се обявяваха за напускане на ЕС, докато 51 процента бяха за оставане в общността. Резултатите от анкетата на социологическия институт BMG показват обаче, че това разместване на пластовете се наблюдава главно сред онези британци, които не са гласували на референдума през 2016 година, докато 90% от гласувалите запазват позициите си непроменени. Това означава, че в обществото не е настъпила радикална промяна. Твърде възможно е резултатите от един нов референдум да не се различават особено от тези през 2016 година Затова проевропейските сили трябва да заложат именно на стратегията, от която най-много се опасяват Фараж и сие. А то е следното: да не би общата несигурност около процеса на отделяне от ЕС да даде предимство на онези британски политици, които искат страната да запази тесните си отношения с ЕС или дори са склонни да разрешат и по-нататъшната миграция от ЕС към Великобритания, заключава Хаселбах.
