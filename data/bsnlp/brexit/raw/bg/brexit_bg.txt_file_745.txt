bg-745
bg
2018-02-20
http://bnr.bg/post/100935614/biznes-insaidar-evropeiskiat-parlament-shte-poiska-velikobritania-da-ima-privilegirovan-dostap-do-edinnia-pazar-sled-brekzit
"Бизнес Инсайдър": ЕП ще поиска Великобритания да има "привилегирован" достъп до единния пазар след Брекзит

Европейският парламент съставя документ от 60 параграфа, в който очертава своето желание за "споразумение за асоцииране" с Великобритания след Брекзит в противовес с позициите на главния европейки преговарящ Мишел Барние, съобщава днес известното финансово и бизнес интернет издание "Бизнес Инсайдър" (Business Insider). Според изданието Европейският парламент настоява за бъдещи отношения с Обединеното кралство, които биха позволили на Великобритания да запази "привилегирован" достъп до единния европейски пазар. Това би означавало преустановяване на досегашната посока на преговарящия екип на ЕК, според която Великобритания може да постигне сделка за свободна търговия с ЕС, която да е от типа на търговското споразумение с Канада. Източник, запознат с дейността на Европейския парламент, заяви пред "Бизнес Инсайдър", че Европейският парламент иска "да спечели предимство" пред другите институции на ЕС, като приеме резолюция по отношение на преговорите за Брекзит до средата на март – преди 27-те страни - членки на Съюза да одобрят своите насоки за водене на преговорите за бъдещи отношения с Великобритания. Документът ще представлява "много подробно" обяснение на бъдещите отношения, които Европейският парламент иска да има с Великобритания след Брекзит, посочи източникът на информационната агенция. Парламентът настоява преговорите за бъдещите отношения да се съсредоточат върху цялостните структури, а не върху специфични за отделните държави модели като търговското споразумение с Канада. Резолюцията ще изрази желанието на Европейския парламент за споразумение за асоцииране с Великобритания след Брекзит, като подобни споразумения се използват от ЕС за установяване на привилегировани отношения с държави, които не са негови членове. Един пример е споразумението, което ЕС понастоящем има с Украйна. Споразумението между ЕС и Украйна от 2014-а година позволява на Киев да получава високо равнище на достъп до единния пазар като държава, която не е членка на ЕС, особено в областта на финансовите услуги. ЕС има и подобни споразумения за асоцииране с Грузия, Молдова и някои държави от Западните Балкани. Споразумението за асоцииране създава също така рамка за сътрудничество в области като сигурността и може да предостави възможност на страни извън ЕС да участват в различни агенции и програми на Съюза, посочва "Бизнес Инсайдър". Изданието допълва, че Европейският парламент намеква за подобна възможността за споразумение за асоцииране между ЕС и Обединеното кралство в резолюция, публикувана още през април 2017-а година. "Бизнес Инсайдър" обаче допълва, че е доста съмнително дали подобно предложение за асоцииране на Обединеното кралство би било възможно, предвид позицията на Консервативната партия на премиера Тереза Мей, която настоява Великобритания да бъде освободена от всички европейски закони и правила след Брекзит. Британската лира поскъпна предпазливо след информацията на "Бизнес Инсайдър", парирайки част от сутрешната си слабост. Пандът вече се търгува около 1,3980 щатски долара, отскачайки от сутрешно 6-дневно дъно около 1,3930 нивото, като в същото време еврото се понижи до 10-дневно дъно от 0,8811 британски лири, преди да стабилизира около 0,8830 нивото.
