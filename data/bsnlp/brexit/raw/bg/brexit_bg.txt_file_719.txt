bg-719
bg
2018-02-17
https://www.tvevropa.com/2018/02/v-myunhen-tereza-mej-prizova-za-novo-sporazumenie-s-es-za-sigurnostta-do-kraya-na-2019-g/
17.02.2018 В Мюнхен Тереза Мей призова за ново споразумение с ЕС за сигурността до края на 2019 г.

17.02.2018 Свят Ново споразумение между Великобритания и ЕС за сигурността до края на 2019 г.За това призова премиерът Тереза Мей във втория ден от конференцията по сигурността в Мюнхен. Целта на бъдещия договор е да се затвърди близкото сътрудничество между двете страни след Брекзит по теми като разузнаване, антитероризъм и военно дело.

Премиерът на Великобритания Тереза Мей предупреди лидерите от ЕС, че не бива да позволяват на политически доктрини и идеологии да навредят на сигурността на гражданите след Брекзит. В изявление по време на втория ден от конференцията по сигурността в Мюнхен, Мей призова за ново споразумение за сигурността между Великобритания и ЕС до края на 2019 г. В момента страните – членки в Общността работят в тясно сътрудничество по темите борба с организираната престъпност и антитероризъм. Именно тях, както и разузнаването и военното дело, Мей цели да бъдат включени в новия договор. Според Острова, проблемът с общата сигурност е прекалено важен, за да бъде оплетен от компромиси и въпросителни по темата Брекзит и бъдещите отношения между Съюза и Лондон. В петък по време на срещата си с германския канцлер Ангела Меркел, Мей подчерта, че е безусловно отдадена на общата европейска сигурност. В Мюнхен Мей настоя, че сега не е времето за съревнование между партньори. Строги институционални ограничения или отдавна установени идеологии не трябва да възпрепятстват или застрашават сигурността на нашите граждани, добави още премиерът. В своята реч Тереза Мей за пореден път изключи възможността за нов референдум за Брекзит и подчерта, че връщане назад няма.
