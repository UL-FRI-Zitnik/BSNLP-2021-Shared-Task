uk-212
uk
2018-09-11
https://www.eurointegration.com.ua/news/2018/09/11/7086774/
Ryanair скасував 150 рейсів через страйк у Німеччині і попередив про звільнення

Ірландський лоукостер Ryanair попередив про можливі звільнення і закриття кількох баз у Німеччині, якщо співробітники авіакомпанії продовжать страйкувати. Про це повідомляє

Німецька профспілка пілотів Vereinigung Cockpit та профспілка бортпровідників Verdi оголосили на середу, 12 вересня, 24-годинний страйк. Через страйк Ryanair доведеться скасувати у цей день 150 з 400 рейсів з та до аеропортів Німеччини. Пасажирів, яких торкнеться скасування рейсів, поінформують. Вони зможуть перебронювати квитки на інші рейси. Страйкарі місяцями вимагають від авіакомпанії кращої оплати праці та поліпшення робочих умов. Ірландська авіакомпанія наполягає, що суперечка з німецькими пілотами повинна бути врегулювана через ірландського посередника. Але профспілка Vereinigung Cockpit вважає, що той "може не мати достатніх знань німецького законодавства і тому не має права бути арбітром"

У заяві Ryanair йдеться, що раптово оголошений страйк може зруйнувати бізнес авіакомпанії у Німеччині та, якщо він продовжиться, призведе до скорочення кількості баз та робочих місць на німецькому ринку. Пілоти Ryanair та бортпровідники вже провели страйки в Італії, Португалії, Іспанії, Бельгії, Німеччині, Швеції та Нідерландах. За минулі два тижні профспілки в Ірландії та Італії змогли домовитися з Ryanair.

Якщо ви помітили помилку, виділіть необхідний текст і натисніть Ctrl + Enter, щоб повідомити про це редакцію.
