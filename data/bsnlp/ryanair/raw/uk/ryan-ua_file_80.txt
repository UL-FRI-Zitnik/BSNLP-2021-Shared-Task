uk-80
uk
2018-07-19
https://ua.interfax.com.ua/news/economic/519370.html
Ryanair скасує до 300 рейсів на добу 25 і 26 липня в Європі через страйк

Ірландський бюджетний авіаперевізник Ryanair Holdings Plc скасує до 300 рейсів на добу 25 і 26 липня в Іспанії, Португалії та Бельгії через страйк бортпровідників у цих трьох країнах. Як повідомила авіакомпанія, протестні дії стосуватимуться близько 24% з більш ніж 830 перельотів до/з Іспанії, 27% із 180 рейсів до/з Португалії і 31% з 160 польотів до/з Бельгії. Ryanair зв'язалася з 50 тис. пасажирів, які мали летіти на скасованих рейсах в ці два дні, і запропонувала їм альтернативні варіанти перельотів на різні дати або повне відшкодування вартості квитків. Їхня кількість становить приблизно 12% з 430 тис. пасажирів, які авіакомпанія перевозить в Європі. Раніше повідомлялося, що профспілки, що представляють кабіни екіпажу Ryanair, закликали до проведення страйків у липні - одному з найбільш активних місяців для авіаперевізника. Об'єднана профспілка бортпровідників компанії в європейських країнах Cabin Crew United заявила, що за останні сім місяців не було жоного прогресу в переговорах із Ryanair. На початку липня Cabin Crew United опублікував список вимог із восьми пунктів, зокрема поліпшення економічних умов і безпеки для бортпровідників, а також створення "справедливої і сприятливої культури праці". Котирування акцій Ryanair на торгах у Лондоні в четвер опустилися на 0,35%, у Дубліні - на 0,5%.
