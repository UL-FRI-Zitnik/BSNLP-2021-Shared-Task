uk-173
uk
2018-08-10
http://day.kyiv.ua/uk/news/100818-piloty-ryanair-rozpochaly-naybilshyy-strayk-v-istoriyi-pereviznyka
Пілоти Ryanair розпочали найбільший страйк в історії перевізника

Пілоти ірландської бюджетної авіакомпанії Ryanair у п'ятницю, 10 серпня, розпочали наймасштабніший страйк в історії перевізника. Як повідомляє DW , цитуючи речника німецької профспілки пілотів Vereinigung Cockpit, страйк у Німеччині стартував о 3:01 і триватиме до 2:59 суботи, 11 серпня. Ірландський лоукостер скасував 250 рейсів до та з аеропортів ФРН. Загалом 400 з 2400 європейських рейсів 10 серпня скасовані. Таким чином, страйк порушить плани подорожей понад 55 тисяч пасажирів, з них близько 42 тисяч - у Німеччині. Лоукостер запропонував клієнтам повернення коштів чи перебронювання рейсів на інший час. До страйку також мали намір приєднатися пілоти компанії з Бельгії, Ірландії, Швеції та Нідерландів. У Нідерландах суд дозволив місцевим пілотам авіакомпанії страйкувати. Водночас перевізник виступив з заявою, що "незважаючи на невиправданий страйк", близько 2000 рейсів (85% від усіх запланованих в Європі) будуть виконані в нормальному режимі. Пілоти страйкують через те, що авіакомпанія не погоджується підняти їм зарплати та поліпшити умови праці.
