uk-262
uk
2018-09-28
http://day.kyiv.ua/uk/news/280918-cherez-strayk-ryanair-skasuvav-250-reysiv-u-yevropi
Через страйк Ryanair скасував 250 рейсів у Європі

Страйк співробітників найбільшої у світі лоукост-авіакомпанії Ryanair сьогодні призвів до скасування близько 250 рейсів і торкнувся 40 тисяч пасажирів. Бортпровідники у Бельгії, Португалії, Нідерландах, Іспанії та Італії, а також льотчики у Німеччині проводять сьогодні 24-годинний страйк. Ryanair у вівторок оголосила про скасування 190 рейсів, але в четвер повідомила про ще понад 100 рейсів після того, як німецькі пілоти заявили, що приєднаються до протесту. Ірландська авіакомпанія в п'ятницю повідомила, що 2150 з її 2400 регулярних рейсів виконуються у звичайному режимі. Це вже другий масштабний одноденний страйк працівників Ryanair у Європі. У серпні близько 55 тисяч пасажирів залишилися без рейсів через страйк пілотів у п'яти країнах ЄС. Страйкарі місяцями вимагають від авіакомпанії кращої оплати та поліпшення умов праці. Лоукостер попередив про можливі звільнення і закриття кількох баз у Німеччині та Ірландії, якщо співробітники авіакомпанії продовжать страйкувати.
