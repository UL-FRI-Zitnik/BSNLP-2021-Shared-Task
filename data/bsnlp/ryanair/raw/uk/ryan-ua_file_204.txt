uk-204
uk
2018-09-11
https://www.epravda.com.ua/news/2018/09/11/640439/
Ryanair скасував 150 рейсів через страйк у Німеччині

Cтрайк пілотів та бортпровідників у Німеччині може призвести до звільнень працівників авіаперевізника у цій країні. Про це

DW.com. повідомляє Такою була відповідь ірландського лоукостера на 24-годинний страйк, оголошений на середу, 12 вересня, німецькою профспілкою пілотів Vereinigung Cockpit та німецькою профспілкою Verdi, що представляє бортпровідників компанії. Як йдеться у заяві Ryanair від вівторка, 11 вересня, такий раптово оголошений страйк завдає шкоди діяльності авіакомпанії у ФРН та "може призвести до скорочення кількості літаків та робочих місць на німецькому ринку взимку".

Речник компанії заявив, що подібні страйки не мають виправдання після того, як авіаперевізник пішов назустріч своїм працівникам, погодившись зокрема підвищити оплату праці. Спочатку у компанії запевнили, що намагатимуться обійтись без скасування рейсів у середу, попри оголошений страйк. Проте згодом Ryanair оголосив про скасування 150 з 400 рейсів з та до аеропортів Німеччини у цей день. Як повідомив представник компанії, пасажирів, яких зачепить скасування, поінформують, й ті зможуть перебронювати квитки на інші рейси. У Німеччині у компанії Ryanair працевлаштовано близько 400 пілотів та 1000 бортпровідників. Згідно з інформацією профспілки Vereinigung Cockpit, більшість з них братимуть участь у страйку в середу. Страйкарі вимагають від Ryanair підвищення оплати праці. Бортпровідники авіакомпанії, які працюють на повну ставку, отримують від 800 до 1200 євро щомісяця до сплати податків. З усіма доплатами та надбавками ця сума становить близько 1800 євро, а старший бортпровідник отримує близько 2700 євро на місяць. Нагадаємо, у липні ірландська авіакомпанія Ryanair скасувала до 600 рейсів через загрозу страйків бортпровідників у Бельгії, Португалії та Іспанії.
