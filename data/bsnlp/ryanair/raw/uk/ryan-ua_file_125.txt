uk-125
uk
2018-07-25
https://ua.interfax.com.ua/news/economic/520583.html
Ryanair скоротить флот у Дубліні на 20% взимку 2018 р.

Ірландська бюджетна авіакомпанія Ryanair має намір скоротити кількість літаків, що базуються в Дубліні, на 20%, з 30 до 24, на період зими 2018 року, повідомляється в прес-релізі компанії. Зазначається, що такий захід частково викликаний зниженням замовлень квитків, що, в свою чергу, стало наслідком нещодавніх страйків ірландських пілотів, які зіпсували імідж компанії через скасування рейсів. У зв'язку з цим 28 жовтня компанія скоротить 100 пілотів і 200 членів екіпажу. Водночас Ryanair відзначила успіх свого польського чартерного підрозділу, Ryanair Sun, куди буде перенаправлено літаки з Дубліна. Підрозділ надасть польським туркомпаніям 10 літаків замість 5 на початку літа. Флот Ryanair налічує понад 450 літаків, які базуються в 87 аеропортах Європи. Акції Ryanair на торгах у середу подорожчали на 3,8%. З початку року капіталізація компанії знизилася на 3,5%, до 16,68 млрд євро.
