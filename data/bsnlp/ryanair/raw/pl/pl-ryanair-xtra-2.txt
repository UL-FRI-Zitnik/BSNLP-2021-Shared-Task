pl-ryanair-xtra-2
pl
1970-01-01
https://superbiz.se.pl/wiadomosci/ryanair-odwoluje-loty-przez-strajki-a-polacy-nie-znaja-swoich-praw-aa-UXCY-CD4U-mtLr.html
Ryanair odwołuje loty przez strajk, a Polacy nie znają swoich praw

Wakacje to sezon strajków w liniach lotniczych. Już 10 sierpnia po raz 
kolejny protestować będą piloci Ryanaira, przez co odwołane zostały m.in. 
loty z i do Polski. Tymczasem aż 36 proc. Polaków nie wie jakie prawa przysługują 
im w sytuacji odwołanego lub opóźnionego lotu, a 52 proc. ankietowanych nie wie co zrobić, 
gdy przewoźnik zgubi lub uszkodzi ich bagaż – wynika z badania Kapitalni.org.

Jak wynika z badania przeprowadzonego przez firmę Ipsos na zlecenie platformy edukacyjnej 
Kapitalni.org, wielu Polaków nie wie jakie prawa przysługują im jako pasażerom linii lotniczych.

– Jedynie 5 proc. ankietowanych uważa, że pokrzywdzonemu pasażerowi nie należy się żadna rekompensata. 
Pokazuje to, że Polacy mają świadomość, że w podróży przysługują im pewne prawa, ale nie potrafią wskazać 
jakie konkretnie obowiązki mają linie lotnicze. Warto pamiętać, że w wielu sytuacjach mających negatywne 
skutki na podróż, wynikającej z winy przewoźnika, pasażer ma prawo się o nią ubiegać – mówi Krzysztof Burzyński, 
Dyrektor Działu Prawnego w AirCashBack, ekspert portalu Kapitalni.org.

2,5 tys. zł za odwołany lot
Jak pokazało badanie platformy edukacyjnej Kapitalni.org, najwięcej, bo aż 40 proc. Polaków zdaje sobie sprawę, 
że w razie odwołanego lotu linie lotnicze mają obowiązek zwrotu poniesionych kosztów lub zaproponowanie innego połączenia. 
Jednocześnie 30 proc. ankietowanych wie, że w takiej sytuacji obowiązkiem przewoźnika jest zapewnienie pasażerom zakwaterowania i 
transportu do hotelu wskazanego przez linie lotnicze. 7 proc. ankietowanych błędnie zakłada, że to pasażer może wybrać miejsce noclegu.

Jedynie 25 proc. ankietowanych Polaków ma świadomość, że w przypadku lotu opóźnionego o co najmniej dwie godziny pasażerowi 
przysługują darmowy posiłek i napoje. Jeszcze mniej (jedynie 7 proc. ankietowanych) zdaje sobie sprawę, że w takiej sytuacji 
linie lotnicze powinny umożliwić pasażerom skorzystanie z telefonu i poczty elektronicznej.

26 proc. badanych ma wiedzę o prawie do rekompensaty finansowej z tytułu opóźnionego lub odwołanego lotu.

– Gdy opóźnienie przekracza 3 godziny, pasażer może ubiegać się o odszkodowanie w wysokości od 250 do 600 euro, czyli do około 2,5 tys. zł 
od osoby. Należna kwota zależy od odległości między lotniskiem startu i lądowania. Takie same zasady, bez względu na cenę biletu i klasę 
podróży obowiązują wszystkich przewoźników, zarówno linii tradycyjnych, niskokosztowych jak i czarterów – mówi Krzysztof Burzyński.

Obowiązki przewoźników lotniczych wobec pasażerów określają przepisy unijne obowiązujące od 2004 r. Od kwietnia 2018 r. pasażerowie mają 
więcej praw i mogą ubiegać się o odszkodowanie również wtedy, gdy lot zostanie odwołany z powodu niezapowiedzianego strajku pracowniczego, 
który wcześniej uchodził za okoliczność nadzwyczajną, wyłączającą taką możliwość.

Zakupy na koszt przewoźnika
Aż 52 proc. Polaków biorących udział w badaniu Kapitalni.org otwarcie przyznało, że nie wie jakie prawa przysługują pasażerowi, którego bagaż 
zaginął lub został uszkodzony w trakcie podróży. 35 proc. ankietowanych ma świadomość przysługującego im odszkodowania za zagubioną walizkę, a 
18 proc. ankietowanych zdaje sobie sprawę, że w razie zaginięcia bagażu linie lotnicze mają obowiązek pokryć koszty zakupu przedmiotów pierwszej potrzeby.

– Odszkodowanie przysługuje pasażerom jeśli linie lotnicze zgubią bagaż oraz gdy walizka doleci z opóźnieniem lub ulegnie uszkodzeniu podczas przeładunku. 
Przepis ten dotyczy wszystkich podróży, także tanimi liniami i czarterami. Jeśli bagaż nie doleci razem z pasażerem na miejsce docelowe, linie lotnicze 
mają obowiązek pokryć koszty poniesione w związku z zakupem artykułów pierwszej potrzeby takich jak kosmetyki czy ubranie na zmianę – mówi ekspert portalu Kapitalni.org.
