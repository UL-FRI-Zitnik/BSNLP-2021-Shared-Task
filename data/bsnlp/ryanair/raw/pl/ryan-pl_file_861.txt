pl-861
pl
2018-10-26
https://forsal.pl/transport/lotnictwo/artykuly/1320593,strajk-bagazowych-na-lotnisku-w-brukseli-odwolano-184-loty.html
Strajk bagażowych na lotnisku w Brukseli. Odwołano 184 loty

Lotnisko w Brukseli odwołało w piątek 184 rejsy z powodu strajku bagażowych domagających się poprawy warunków pracy. Strajk, który nie był wcześniej zapowiedziany przez związki zawodowe, rozpoczął się w czwartek wieczorem; wstępnie odwołano wtedy 50 lotów.

Rzeczniczka lotniska poinformowała, że odwołano łącznie 116 odlotów i 68 przylotów, a 40 rejsów przekierowano do innych portów lotniczych. Na brukselskim lotnisku odprawia się dziennie 800 lotów. Strajk bagażowych, pracowników Aviapartner, dotknął 29 linii lotniczych, w tym Ryanaira i KLM, lecz nie miał wpływu na pracę głównego belgijskiego przewoźnika Brussels Airlines, który ma umowę na obsługę bagażu z innym operatorem. Strajk ma zakończyć się w sobotę o godz. 6 rano. Pracownicy Aviapartner skarżą się na niedobór personelu w firmie, co powoduje zwiększone obciążenie pracą pozostałych zatrudnionych.
