pl-471
pl
2018-08-09
https://www.rmf24.pl/fakty/polska/news-pasazerow-ryanaira-czekaja-potezne-problemy-dotyczy-to-rowni,nId,2616780
Pasażerów Ryanaira czekają potężne problemy. Dotyczy to również Polaków

Co najmniej trzy tysiące osób już dostały powiadomienia o odwołanych lotach. To między innymi połączenia Dusseldorf - Bydgoszcz, loty z podwarszawskiego Modlina do Kolonii, Memmingen, Sztokholmu i Brukseli. Nie odbędą się także loty między Krakowem i Berlinem, Norymbergą, Sztokholmem i Brukselą. Jedyny lot do Niemiec, który powinien się odbyć zgodnie z planem to Modlin - Karlsruhe. Piloci domagają się podwyżek i lepszych warunków pracy. Strajk ma potrwać do godziny 2.59 w sobotę. Jednodniowe strajki pilotów Ryanaira miały dotąd miejsce tylko w Irlandii, odbyło się ich łącznie cztery. Zorganizowany w grudniu ubiegłego roku przez VC strajk ostrzegawczy w Niemczech nie spowodował odwołań lotów, gdyż przewoźnik zdołał zmobilizować wystarczającą liczbę pilotów zastępczych. Szef VC Martin Locher zarzucił pracodawcy blokowanie negocjacji ze związkowcami i wyłączną odpowiedzialność za eskalację konfliktu. W trakcie rokowań Ryanair kategorycznie wykluczył jakiekolwiek zwiększenie kosztów personalnych. Jednocześnie Ryanair ani razu nie pozwolił na zorientowanie się, w których miejscach są przestrzenie do znalezienia rozwiązań - zaznaczył Locher. Przeprowadzone przed dwoma tygodniami strajki personelu kabinowego w Hiszpanii, Portugalii i Belgii zmusiły Ryanaira do odwołania w ciągu dwóch dni około 600 lotów, z których miało skorzystać około 100 tys. pasażerów. Obie kategorie pracowników domagają się od irlandzkiego towarzystwa - które przez lata broniło się przed uznaniem związków zawodowych za swego partnera - podwyżek płac i poprawy warunków pracy. Ewentualne układy zbiorowe byłyby zawierane dla każdego kraju oddzielnie, ale związki zawodowe zapewniły tutaj ogólnoeuropejską koordynację. (nm)
