pl-90
pl
2018-07-05
https://www.fakt.pl/wydarzenia/polska/kolejne-strajki-w-ryanair-opoznione-i-odwolane-loty/k3j9e5t
Lecisz na wakacje? Uważaj na strajk pilotów już za kilka dni!

Dokładnie za tydzień, 12 lipca zastrajkuje prawie 100 pilotów pracujących dla irlandzkiej linii lotniczej Ryanair. Powodem mają być niekorzystne zasady rozliczania stażu i dni urlopowych. Pracownicy walczą też m.in. o godne, adekwatne do wykonywanych obowiązków wynagrodzenie, zwrot kosztów (żywność, woda, mundury), odpowiednią długość odpoczynku, a także o sprawiedliwy system emerytalny. Lista żądań liczy 34 punkty.

Najbliższy paraliż ma objąć połączenia z Dublina, Cork i Shannon . Ryanair obiecuje powiadomić pasażerów o ewentualnych zmianach 10 lipca. Zapewniono, że zagrożone loty, choć na popularnych trasach, to jedynie 7 proc. wszystkich połączeń. Jest więc duża szansa, że pozostałe obędą się bez problemów. To jednak nie koniec. Akcje protestacyjne mogą mieć również miejsce w lipcu we Włoszech, Hiszpanii, Portugalii i Belgii, a w sierpniu w Niemczech. Mogą się skończyć opóźnieniami i odwołanymi lotami . Ryanair nazwał żądania "bezcelowymi". "Ryanair jest już zaangażowany w szeroko zakrojone negocjacje z krajowymi związkami kabinowymi w całej Europie, podczas których są negocjowane wszystkie poruszone kwestie i inne sprawy. Zawarliśmy już porozumienia w Wielkiej Brytanii i we Włoszech" – czytamy w oświadczeniu dla The Independent.
