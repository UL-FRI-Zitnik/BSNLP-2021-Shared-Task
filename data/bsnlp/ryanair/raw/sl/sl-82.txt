sl-82
sl
2018-10-22
https://www.vecer.com/video-incident-na-letalu-ryanaira-rasist-morda-ne-bo-odgovarjal-6599608
(VIDEO) Incident na letalu Ryanaira: Rasist morda ne bo odgovarjal

Nizkocenovna letalska družba Ryanair se je znašla pod valom kritik, ker ni ukrepala proti starejšemu potniku, ki je na letalu verbalno napadel temnopolto žensko v 70. letih starosti.

Incident se je zgodil v petek na letu iz Barcelone proti Londonu, posnetek dogodka pa kroži na spletu, objavili so ga ogorčeni potniki.

Posnetki dokazujejo, da je moški temnopolto potnico zmerjal zaradi tega, ker je temnopolta. Grozil ji je tudi, da jo bo potisnil na drug sedež. Ko mu je ona odgovorila, pa ji je dejal: "Ne govori z mano v tujem jeziku, ti neumna, grda krava!"

Nato je posredovala stevardesa in ženska ji je pojasnila, da je želela sedeti poleg svoje hčerke, agresivneža pa je ob tem tudi ozmerjala. Hkrati na posnetku drugi potniki osebju govorijo, naj z letala vržejo moškega.

Hči napadene ženske je pozneje pojasnila, da je mati stara 77 let in da ima artritis, zaradi česar je trajalo nekoliko dlje časa, da se je moškemu umaknila, da je lahko sedel na svoj sedež.

Vse skupaj je pojasnil tudi avtor videoposnetka, ki ima že prek tri milijone ogledov. Povedal je, da je bilo na letalu vse mirno, dokler ni prišel ravno ta moški in se "zapičil" v dotično žensko, ki je sedela na svojem sedežu ob prehodu. "Takoj je pritegnil mojo pozornost, saj je bil glasen in agresiven. Rekel ji je, naj se umakne, naj umakne noge in da sploh ne bi smela sedeti tam." Nato naj bi se prerinil med dvema ženskama in se usedel na svoj sedež, pri tem pa izgovarjal še najhujše rasne žaljivke, je pojasnil avtor posnetka David Lawrence .

Žrtev nasilneža je sicer že v 60. letih prejšnjega stoletja prišla živet v Anglijo. Tokrat sta šli s hčerko na potovanje, da bi tako obeležili prvo obletnico smrti moža. "Če bi se jaz ali pa kateri koli temnopolti človek obnašal, kot se je on, bi takoj letela z letala. Mati je res vznemirjena in tega ni potrebovala, saj še vedno žaluje," je dejala hči napadene ženske.

"Ryanair pogrnil na celotni črti"

 Mlad moški, ki je sedel v bližini, je agresivneža skušal pomiriti, ostali potniki pa so ga za to pohvalili. No, Ryanair človeka ni odstranil z letala. Je pa v odzivu družba zapisala, da bodo v prihodnje takšni ljudje morali zapustiti letalo. Dodali so, da so o vsem skupaj obvestili tudi špansko policijo in oblasti.

Danes pa britanski časopis Indepentent poroča, da bi jo lahko moški odnesel povsem brez posledic. Britanski poslanec, sicer član opozicijske laburistične stranke in minister za promet vlade v senci, Karl Turner , pravi, da je Ryanair pogrnil na celi črti. Dodal je, da britanske oblasti v tem primeru ne morejo ukrepati, saj za to nimajo pristojnosti. Vse skupaj se je namreč dogajalo še pred vzletom, torej ko je bilo letalo še v Španiji. In če bi bila družba Ryanair registrirana v Veliki Britaniji, bi zadevo lahko preiskoval uradni London, a ker je je registrirana na Irskem, britanske oblasti tega ne morejo preganjati.
