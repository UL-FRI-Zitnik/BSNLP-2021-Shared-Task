sl-78
sl
2019-04-03
https://www.vecer.com/ryanair-med-top-onesnazevalci-6686391
Ryanair med top onesnaževalci


Največ ogljikovega dioksida spustijo v zrak termoelektrarne, letalske družbe se jim približujejo.

Agencija Evropske unije, zadolžena za transport in okolje, je letalsko družbo Ryanair uvrstila med deset največjih onesnaževalcev v Evropi. To je bilo prvič, da se je tik pod vrhom tega seznama znašlo kakšno podjetje, ki ni termoelektrarna. Ob Ryanairu se je po poročanju televizije BBC med deseterico najhujših onesnaževalcev kot običajno znašlo sedem nemških termoelektrarn ter po ena poljska in bolgarska.

Iz podatkov je razvidno, da se je obseg Ryanairovih emisij ogljikovega dioksida lani povečal za 6,9 odstotka, čeprav podjetje zase trdi, da je "najbolj zelena in čista evropska letalska družba". Predstavniki Ryanaira so v izjavi za javnost zapisali, da potniki, ki potujejo z njihovimi letali, povzročajo manj emisij ogljikovega dioksida na kilometer kot potniki katerekoli druge letalske družbe. Lani je letalska družba sprejela novo okoljsko politiko, s katero naj bi svojim potnikom omogočila, da kompenzirajo emisije ogljikovega dioksida, ki jih povzročijo, ker potujejo z letalom. Vseh devet podjetij, ki so na seznamu največjih onesnaževalcev prehitela Ryanair, so termoelektrarne, ki kot gorivo za pridobivanje električne in toplotne energije uporabljajo lignit.

Agencija za transport in okolje zavoljo sestave seznama vsako leto preuči delovanje enajst tisoč elektrarn in tovarn ter obseg letalskega prometa v 28 članicah Evropske unije (EU) ter tudi na Islandiji, v Liechtensteinu in na Norveškem. Za te aktivnosti so se odločili, ker jih je mogoče precej natančno spremljati in meriti. Emisije ogljikovega dioksida je treba pri pristojnih oblasteh EU registrirati do 31. marca. Od leta 2012 naprej EU emisije v letalskem prometu nadzira s svojim sistemom za trgovanje z izpusti (ETS), ki so ga sicer uvedli že leta 2005. ETS deluje po načelu omejitve in trgovanja. To pomeni, da določa zgornjo mejo dovoljenih emisij, vendar v okviru določene meje udeležencem sistema dopušča, da po potrebi kupujejo in prodajajo emisijske kupone. Kupijo lahko tudi določeno količino mednarodnih kuponov, pri čemer omejitev zagotavlja, da kuponi ohranijo svojo vrednost. Podjetja morajo vsako leto predložiti dovolj emisijskih kuponov, da pokrijejo svoje emisije, sicer jim grozijo visoke denarne kazni.

Svoje lastne pobude so sprožile tudi letalske družbe. Prvi korak je shema za kompenzacijo in zmanjšanje izpustov ogljikovega dioksida v mednarodnem letalskem prometu, v okviru katere so letalske družbe od letos naprej dolžne spremljati obseg svojih emisij in o tem poročati. Predstavniki EU opozarjajo, da se utegnejo brez ukrepanja emisije ogljikovega dioksida zaradi povečanja letalskega prometa do leta 2050 zvišati za kar 300 odstotkov.
