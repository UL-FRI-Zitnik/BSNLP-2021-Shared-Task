sl-73
sl
2018-03-25
https://govori.se/dogodki/potniki-zaradi-pijanega-kopilota-tri-dni-obticali-na-nemskem-letaliscu/
Potniki zaradi pijanega kopilota tri dni obtičali na nemškem letališču

Letališko osebje v nemškem Stuttgartu je v petek tik pred letom opazilo, da se kopilot letalske družbe TAP Air Portugal opoteka in smrdi po alkoholu. Let letala v Lizbono so zaradi tega odpovedali, 106 potnikov pa je obtičalo na nemškem letališču. Nadomestni let jih najverjetneje čaka šele v ponedeljek.

Uslužbenec, ki je opazil pijanega kopilota, je o tem obvestil letališke oblasti. Te so odločile, da 40-letni kopilot v alkoholiziranem stanju ne more upravljati letala, je poročala nemška tiskovna agencija dpa.

Policija je pijanega kopilota nato pridržala in odredila plačilo varščine v višini 10.000 evrov, ostal pa je tudi brez licence za letenje.

Kopilot, ki je pregloboko pogledal v kozarec, je načrte prekrižal več kot sto potnikom. Letalska družba namreč v tako kratkem času ni mogla priskrbeti nadomestne posadke, potniki pa so tako morali vikend preživeti v Nemčiji.

Ponedeljek je "trenutno prvi dan, ko imamo še razpoložljive sedeže", je letalska družba TAP Air Portugal na Twitterju odgovorila enemu od nejevoljnih potnikov, ki je obtičal v Nemčiji.
