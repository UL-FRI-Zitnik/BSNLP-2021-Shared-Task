sl-68
sl
2018-07-02
https://www.vecer.com/maribor-v-tujini-ni-prepoznaven-6510446
(INTERVJU) Filip Tobias: Maribor v tujini ni prepoznaven

Filip Tobias: ”Če pridejo trume Kitajcev, ki bi želeli imeti za 17 evrov polpenzion v mariborskem hotelu, od tega mariborsko turistično gospodarstvo nima nič.”

Solastnik in direktor agencije Sonček, predsednik Letalskega centra Maribor, podpredsednik Turistično gostinske zbornice Slovenije in član upravnega odbora Združenja turističnih agencij Slovenije Filip Tobias o turizmu, Mariboru, regiji in tudi o mariborskem letališču

Polne roke dela imate te dni, včeraj je namreč začela veljati direktiva o paketnem potovanju. Kaj pomembnega prinaša za kupce turističnih storitev?

"Za potrošnika se ne spremeni nič bistvenega, saj smo skoraj vse, kar nalaga, izvajali že prej. Pomembna sprememba je, da morajo biti vsi paketi, torej aranžmaji, ki vsebujejo prevoz in še katero od turističnih storitev, kot je namestitev, najem avtomobila ali kaj podobnega, zavarovani za primer insolventnosti organizatorja. Določene države to poznajo že zelo dolgo, desetletje in več, pri nas pa tega ni bilo. Prejšnji zakon je povzel iz te direktive odvečno zavarovanje, ki ni pokrivalo rizikov, ki bi jih moralo. Je pa težava, da v Sloveniji ni ponudnikov teh zavarovanj, zato smo še vedno goli in bosi. Zakon to veleva, a … Zdaj imamo prehodno obdobje in upamo, da bomo uspeli to zagotoviti."

Je vaša prisotnost v združenjih, zbornicah svojevrstna interdisciplinarna prednost, da na tak način dosežete več v panogi ali za panogo?

"Kako že gre … sem dolgo upal in sem bal … (na predvečer intervjuja je na Lentu poslušal Toševo uglasbitev Prešerna, op. a.). Mi se že leta in leta trudimo, delujemo, smo aktivni, hodimo v Ljubljano na sestanke, pa smo se za direktivo o paketnem potovanju usklajevali kar nekajkrat, sedeli na ministrstvu, na koncu nismo dosegli ničesar. Vse so naredili po svoje. In z vsem tudi toliko zamudili, da zdaj v zadnjem hipu skačemo kot butalci. Ni problem, da na ministrstvu ne bi bilo želje, problem je v tem, da v tej državi ni nekoga, ki bi udaril po mizi in rekel 'tako bo'. Tukaj je neskončno različnih lobijev, vsak ima nekaj svojega - in ko se zakon začne sprejemati, še ima rep in glavo, ko pa se vsi mogoči amandmaji dodajo, pa to največkrat ni ničemur podobno. 'Na mizi' smo imeli tudi zakon o spodbujanju razvoja turizma, tukaj je bila pobuda turističnega gospodarstva tudi prek ministra, ki prihaja iz naših vrst, da bi se del turistične takse namenil za promocijo Slovenije v tujini, in na koncu smo za nekaj malega povišali turistično takso za promocijo Slovenije v tujini, levji delež pa za to, da bomo polnili proračune občin. Zakon, ki je mislil nekaj malega povišati, ni mogel iti skozi, dokler se ni zadovoljilo vsem mogočim apetitom, da se je potem ta zadeva popolnoma izrodila. Namesto da bi bili danes v turističnem gospodarstvu veseli te nove prakse, nas to bolj ali manj bremeni, ker pač gostje nimajo radi občutka, da jih 'gulimo'. Nisi prijazen gostu, če mu takso potrojiš. Največji problem pa je, da ni bilo niti toliko polsuha, da bi kampe, pri katerih so cene storitev nižje, rešili tega povišanja takse oziroma da bi zanje veljala polovična taksa, kot smo predlagali."

”Najprej je treba zagotoviti pogoje - in ko so ti izpolnjeni, kapital sam najde pot,” Tobias o temeljih za uspešnost mariborskega letališča.

V kakšni kondiciji pa je sicer slovensko turistično gospodarstvo?

"Zdaj je po mojem mnenju v dobri kondiciji, obisk je dober. Slovenija je skupaj s Hrvaško s terorističnimi grožnjami samo profitirala - in to je dobro. Obe destinaciji sta trenutno zelo v trendu."

Ko govorimo o Sloveniji, govorimo o državi ali predvsem o Ljubljani, morda še o Bledu?

"No, Ljubljana je maksimalno v trendu, a velja to tudi za ostale regije. Tudi Maribor beleži rast."

"Nimamo Jadranskega morja, imamo pa panonsko termalno, odlično vinsko in kulinarično zgodbo"

V kakšni kondiciji pa je sicer turizem v Mariboru - v čem je dober, v čem je slab? Kaj velja izpostaviti kot pozitivno in kaj kot negativno?

"Pozitivna je zagotovo relativno dobra kulinarika, zelo dobra vinska scena. Težava Maribora je njegova neprepoznavnost v tujini. Maribor v tujini ni in ne more biti prepoznaven, saj nima prepoznavne turistične ponudbe. Imamo kulinarično in vinsko ponudbo, tudi nekaj kulturne, čeprav slednjega ne znamo dovolj poudariti in tržiti, nimamo pa hotelskih kompleksov, kamor bi gostje lahko prišli in nekaj dobili. Maribor je bolj butična destinacija. Kot regija pa bi lahko bili prepoznavni z vsemi termami v zaledju. Nimamo Jadranskega morja, imamo pa panonsko termalno ter odlično vinsko kulinarično zgodbo."

Saj to so bili poskusi še v času, ko je letel Ryanair, GIZ Rast je tedaj delal na tem …

"Ryanair je bil in je šel. Tukaj manjka podpora, ker regija sredstev, da bi lahko financirala letalsko družbo, nima, Slovenija pa takrat tudi še ni bila tako prepoznana turistična destinacija, da bi turisti masovno drli k nam. Takrat so bile letalske povezave bolj namenjene potnikom, ki so potovali v tujino."

Ampak tedaj ni šlo zgolj za to, da ne bi zmogli, ni bilo malo tudi neprepoznavanja tega kot nujnega, češ, zakaj pa bi to plačevali?

"Rad primerjam Maribor z Zadrom. Pred desetimi, petnajstimi leti Zadar tudi ni bil pomembno letališče. Imel je morda čarter ali dva, danes pa je situacija povsem drugačna. Letala nenehno pristajajo in vzletajo. Na tem področju sta bili Hrvaška turistična zajednica in država veliko bolj inovativni, kako družbe privabiti, financirati. Ogromno denarja je šlo v te linije. In danes je Hrvaška prepoznana tudi kot letalska turistična destinacija, ne zgolj kot destinacija z lastnim prevozom. Če pa gledamo splitsko letališče, pa je to že letališče širšega formata."

"Nisi prijazen do gosta, če takso potrojiš"

A vendarle govorimo o Jadranski obali, Maribor pa, tudi če navežemo panonsko zgodbo, tega ne more generirati.

"Maribor ne, ampak če gledamo Hrvaško, ki mora financirati in spodbujati kakšnih deset letališč … Nam pa ljubljansko letališče deluje dobro, torej imamo samo eno, v katerega je treba vlagati. Tega ne znamo in nočemo. Smo imeli osamljene poskuse, a tega ne more podpirati lokalna skupnost, tudi lokalno turistično gospodarstvo ne, saj nima denarja, da bi lahko dalo nekaj sto tisoč evrov na leto za vzdrževanje ene same letalske linije. Tukaj bi morala pristopiti država, najti model, kako podpreti linije - in ne kršiti evropske zakonodaje. Sicer tukaj ne bo nikoli ničesar. Danes je turizem, kot ga ponujamo v regiji, v trendu - za razliko od takrat, ko je tukaj letel Ryanair. Tedaj je bila Slovenija siva pega na turističnem zemljevidu, ni bilo tujcev, ki bi hodili k nam, danes pa prihajajo."

Ampak vendarle se zdi, da je tako nemogoče oživiti to letališče. Ob sedanjih poskusih pa je znova ogromno pomislekov, da to destinaciji ne bo prineslo nič. To so tudi pomisleki, ki jih izražate v vlogi predsednika Letalskega centra Maribor (LCM).

"V vlogi predsednika LCM izražam svoje pomisleke glede sobivanja dveh entitet, da imamo že danes probleme, v prihodnosti pa jih bomo imeli še več. Kar zadeva turistični pogled na regijo, za tak način razvoja letališča, kot slišimo iz medijev, ne vidim neke dolgoročne možnosti, da bi zaživelo. Mi lahko naredimo hub, da bodo Kitajci prišli z velikimi letali in jih bomo z 20, 30 majhnimi avioni razvozili naokrog. Ampak takšnih potnikov ima Slovenija že danes ogromno; koliko Evropejcev prečka Slovenijo, ko gre na Hrvaško, in koliko jih potuje od vzhoda proti zahodu. Če hočemo biti tranzitna država, potem si moramo narediti tak hub. Ampak kaj od tega bo pa tukaj ostalo? Koliko od teh zatrjevanih milijon šeststo tisoč potnikov letno bo sploh kvalitetnih potnikov? Kajti če pridejo trume Kitajcev, ki bi želeli imeti za 17 evrov polpenzion v mariborskem hotelu, od tega mariborsko turistično gospodarstvo nima nič. To lahko ima nekaj samo od kvalitetnega potnika, ki pride sem na počitnice. V Maribor in zaledje, kjer je termalna zgodba."

"Če s šolanjem pilotov devastiraš regijo, to ni nobena korist"

Pa destinacija ve, koga nagovarjati, koga si želi? Maribor bi imel tudi kongresne goste, terme bi imele letoviščarje …

"Mislim, da ne vemo, koga nagovarjamo, a težava je v tem, da gledamo samo Maribor. Je pa tu še celotno Prekmurje s svojimi termami in kulinariko, Ptuj, Rogaška Slavina, Olimje, Dobrna, Topolšica, Celje, Ljubljana … Mariborsko letališče v Sloveniji edino pokriva to regijo. In celotna regija bi se morala predstaviti skozi to letališče. Tukaj vidim velik potencial v razvoju linij iz evropskih prestolnic; Angleži zelo radi potujejo, Italijani zelo radi hodijo v terme, Nemci, Avstrijci so tudi radi v termah, a so bolj gorski popotniki, vsi pa imajo radi dobro kapljico in kulinariko, ki je v naših krajih na voljo po zmernih cenah. Na osnovi analiz se točno vidi, kje so ciljni trgi, na katerih bi morali biti aktivni. Tudi Rusija …"

Ampak kdo je zdaj prvi, ki lahko take linije pripelje? Nobeno vodstvo Aerodroma Maribor se do zdaj ni čutilo nagovorjeno, da bi moralo to narediti.

"Za zdaj imamo v Mariboru plan, ki ga na papirju opredeljuje DPN, v medijih pa propagira vodstvo občine. To je velikopotezni načrt. Menim, da takšen plan ne prinaša tega, kar bi bilo treba. Mislim, da bi bilo treba zagotoviti pogoje - in te lahko zagotovi samo država, in sicer, da se najde denar za promocijo. Kako bomo ta sredstva zavrteli, to kreativnost moramo prepustiti nekomu drugemu, ampak morda se lahko ozremo k Hrvatom. Najprej je treba zagotoviti pogoje - in ko so ti izpolnjeni, kapital sam najde pot. Ko pripraviš pogoje, potem nekdo pride in to izkoristi. In če daš možnosti za letalsko družbo, da bo dobila denar za promocijo, nekdo zagotovo nekaj časa nekaj tu poskuša. In če se ciljno usmeriš na trg, ki te zanima, ne vidim razloga, zakaj slej ko prej tudi potniki ne bi prišli. Če pa se nenehno zaletavaš, ponujaš Düsseldorf, München, Antwerpen …, potem te pač nihče več ne bo bukiral. Vsaj mi kot agent ne, saj moramo potniku ponuditi zanesljivo storitev. Če ne vemo, ali bomo čez štirinajst dni še imeli letalsko linijo, to zagotovo ni zanesljiva storitev. Tako si samo nakopljemo težave. In ta nenehna zaletavanja, ti poskusi ne morejo obroditi sadov, ker nihče ne bo stal za tem. Nikoli nihče.

Ocenjujem, da bi se kot destinacija dobro obnesel kak Milano ali Bergamo, kajti iz severne Italije hodijo v toplice, tudi Slovenska turistična organizacija to že ugotavlja, po drugi strani pa bi, če bi bil dober urnik, lahko imeli destinacijo za povezave do nizkocenovnih ponudnikov, od koder lahko greš naprej. Tako se ti ni treba šest ur voziti v Milano na letališče. Ampak nizkocenovni pridejo, ko je denar zadaj."

A ti visokoleteči načrti o številih linijah ... Vse bolj se potrjuje, da plan A ne bo realiziran.

"Sam ne razpolagam z informacijami, da načrt glede širitve letališča ne bo realiziran. Morda so bili malo preveč optimistični načrti, da bo šel državni prostorski načrt (DPN) gladko skozi že do konca maja ali junija. Kot se kaže skozi nekatere stvari, bi želeli ta DPN sprejeti nekoliko pod mizo, kajti nekatere študije, ki naj bi se naredile v okviru DPN, se selijo v fazo gradbenega dovoljenja, med drugim tudi presoja vplivov na okolje. Kar je zelo problematično."

In tudi to, da LCM ni več stranka v postopku, kaže na to?

"Mislim, da to zelo kaže na to, kajti ko smo še pred letom komunicirali glede tega, kakšno lokacijo bi LCM potreboval, je, ko smo dali vedeti, kaj potrebujemo, vse potihnilo. In ko je bila maja predstavitev, je bilo kar nekaj govora - miklavški župan je tedaj veliko povedal o ekologiji. In v bistvu ima zelo prav - kar pa se tiče nas, sem vprašal, zakaj nismo več stranka v postopku, pa so nam rekli, da take lokacije, kot jo mi iščemo, ni mogoče najti. A to ni nikakršen argument. In kaj to pomeni? Ko bo enkrat sožitje ogroženo, da sobivanje aerodroma in Letalskega centra Maribor ne bo več mogoče, lahko rečejo v redu, bomo odprli DPN za vaše letališče, ampak to potem lahko traja osem, deset let, kolikor pač DPN traja. Zato moramo biti v tem DPN, iz katerega nas iztiskajo."

A so še kakšne možnosti, da se LCM vrne kot stranka v DPN?

"Že dvakrat smo pisali na ministrstvo, a konkretnih odgovorov na naša vprašanja ni. Pravzaprav na prvo pismo, ki smo ga na ministra naslovili 26. aprila, sploh nismo dobili odgovora, odgovor na drugo pa pričakujemo v teh dneh. Postavili smo zelo konkretna vprašanja, da se v okviru DPN razišče možnost sobivanja, da se naredi študija prometa, da se vidi, kaj se pričakuje in da se nas uvrsti nazaj v DPN. Zahtevali pa smo tudi ukinitev šolanj tujih pilotov, ker to ne prinese skoraj nič, niti letališču, naše sobivanje pa ogroža do te mere, da že danes ni mogoče nemoteno izvajati jadralne in padalske dejavnosti. Nekaterih vrst šolanj sploh ni več mogoče izvajati. Dogajalo se je, da smo prišli tja učitelji in učenci, ljudje si vzamejo dopust, postavili vitlo in letala na stezo, potem pa pride airbus in nam rečejo, da lahko gremo domov. Vedno več je šolanj tudi med vikendi, kar se mi zdi sploh nesprejemljivo, tedaj so ljudje doma in gledajo hrumeča letala nad seboj. Ponekod v nedeljo ne smeš kositi trave, oni pa lahko šolajo pilote nad našimi domovi. Saj razumem, da si Aerodrom Maribor prizadeva zaslužiti, kar je mogoče, kajti najemnina za letališče je izjemno visoka. Sto tisoč evrov na mesec za nedelujoče letališče? To ni normalno. Ta najemnina bi morala biti vezana na to, ali je promet ali ne."

Torej je vendarle na potezi država?

"Če bi država malo popustila pri najemnimi, bi se lahko znebili tega šolanja. In bi mi ob tem prometu - ali pa tudi bistveno večjem, če to ne bi bila šolanja, ampak običajni promet - sobivali brez kakršnegakoli problema. Zdaj pa ogrožamo naše sobivanje na račun onesnaževanja. Raziskave, kaj to šolanje pomeni glede mikroprahu in hrupa - predvsem delež nanoprahu, najmanjših delcev, ki so najbolj nevarni, a je njihov delež prav pri letalskih motorjih največji - sploh niso bile opravljene. Dvomim, da se bodo opravile v okviru presoje vplivov na okolje, saj se v okviru DPN ukvarjajo zgolj s hrupom. Z vidika tovrstnega šolanja, ki prinaša kratkoročne zelo velike obremenitve, je to letališče velikega formata, zato je to zame nesprejemljivo. In ko se bo steza podaljšala, da bo primerna tudi za širokotrupce, ni nobenega zagotovila, da že naslednji dan ne bodo šolali tudi pilotov za širokotrupna letala. Ta pa ne povzročajo deset odstotkov več hrupa, ampak nekajkrat večji hrup - že zato, ker je upor zraka večji in tudi motorji so veliko močnejši. Da ne govorimo o izpustu mikroprahu. Ob tem je treba povedati, da prašni delci, ki nastanejo kot posledica izgorevanja goriva v letalskih motorjih, kljub podobnosti kemičnih lastnosti goriv niso primerljivi s prašnimi delci, ki nastanejo v dizelskih motorjih, saj gre za neprimerno večje pritiske in višje temperature pri zgorevanju. Ti delci so veliko bolj fini - in ko jih vdihnemo, zrak v pljučih prečistimo, 90 do 95 odstotkov tega pa ostane v telesu.

Regija si s tem dela škodo; če s šolanjem pilotov devastiraš regijo, to ni nobena korist. Turist na Majorki pričakuje, da bodo letala nenehno nad njegovo glavo, medtem ko uživa na plaži, saj se zaveda, da na Majorki drugače ne gre. V Mariboru pa pričakuje mir, tišino in neokrnjeno naravo."

Od 1 do 5

Med vašimi referencami, če lahko tako rečem, je tudi skoraj desetletno predsedovanje šolskemu skladu Osnovne šole Franceta Prešerna. To je svojevrstni nadstandard v šolstvu, skrb za finančno šibkejše. Gre za uspešen koncept, kaj ste dosegli?

"Še vedno sem predsednik, a grem zdaj v 'penzijo', saj so moji otroci zaključili osnovnošolsko izobraževanje. To je prva stvar, pri kateri se upokojujem. (Smeh.) V skladu nas podpira skoraj 300 staršev, ki lahko vplačujejo glede na svoje zmožnosti in preference, lahko zgolj nekaj malega ali pa veliko več. V okviru pristopnih izjav smo dali staršem tudi možnost, da vsak izbere tisto, za kar želi, da se uredi oziroma financira. Na začetku smo kupili nekaj pametnih tabel, opremili fizikalni in kemijski laboratorij, tehnično učilnico, uredili smo gibalnico … Tudi ogromno tehnične opreme smo kupili, 220 stolov za šolske prireditve, nekaj miz za atrij, ki ga zdaj obnavljamo in bi tam želeli imeti tudi poletne učilnice."

Seveda ne bi mogli biti predsednik letalskega centra, če ne bi bili pilot. Kot pilot ultralahkih letal ste leta 2014 - kot ste dejali, da naredite nekaj posebnega - odleteli iz Maribora na Nordkap in nazaj. Veliko letite?

"Vedno letim bolj kampanjsko; poleti bom imel več časa in nameravam opraviti več letov, predvsem na bližnje balkanske razdalje. Podobnega leta, kot je bil na Nordkap, ni v planu, ampak v nekaj letih pa zagotovo spet kakšna podobna pustolovščina."

Kam gre direktor turistične agencije na letni dopust?

"Direktor je priženil hišo na Pelješcu, zato je dopust tam. Malo tudi otroke vprašamo - zdaj so že dovolj veliki - in tako gremo v torek (jutri, op. p.) na koncert skupine Rolling Stones v Prago."

Imate še kakšen hobi poleg letenja?

"Občasno igram klavir, a sem, odkar predsedujem Letalskemu centru Maribor, precej iz vaje."

Ste pa aktivni tudi v Karitasu ...

"Zadnji dve leti delujem tudi v hoškem Karitasu. Tam pridem med ljudi, ki so povsem drugačni od tistih, s katerimi sem sicer v stiku. To so prešerni in požrtvovalni ljudje, s katerimi skupaj obiskujemo starejše občane, se družimo … Rad sem aktiven na vseh področjih, kjer lahko s svojim znanjem koristim, a delovanje v Karitasu mi od vsega prinaša največ zadovoljstva. Podobne aktivnosti toplo priporočam vsem, saj zanje ni potrebno imeti skoraj nič, razen nekaj časa za svojega bližnjega.

Prav slednjega pa nam danes, ko smo tako zaposleni z množico nepomembnih reči, najbolj primanjkuje."
