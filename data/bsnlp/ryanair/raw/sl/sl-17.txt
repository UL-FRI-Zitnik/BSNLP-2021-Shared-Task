sl-17
sl
2018-08-09
https://www.vecer.com/dvanajst-letal-v-pulj-in-zadar-sploh-ne-bo-6539868
Dvanajst letal v Pulj in Zadar sploh ne bo; na tleh bo ostalo 2200 potnikov

Jutri zaradi stavke pilotov odpovednih več kot štiristo letov Rynaira, v Zadru in Pulju ostalo 2200 potnikov. Kakšne pravice imajo potniki? So možne tudi odškodnine?

Potem ko so se nazadnje Ryanairovi piloti v Nemčiji pridružili stavkovnemu valu, s katerimi se v zadnjem letu sooča irski nizkocenovni letalski prevoznik, je ta za jutri odpovedal več kot štiristo letov. Nemški piloti, ki bodo kokpite zapustili jutri ob 3.01 in bodo vanje ponovno sedli v soboto, ob 2.59, stavkajo skupaj s kolegi iz Švedske, Irske in Belgije. Pridružili naj bi se jim še nizozemski piloti in kabinsko osebje, zaradi česar je Ryanair sodišče v Haarlemu zaprosil za začasno prepoved stavke.

Vodja trženja v Ryanairu Kenny Jacobs je na tiskovni konferenci v Frankfurtu pojasnil, da bodo lahko potniki že kupljene vozovnice za odpovedane lete zamenjali ali pa jim bodo povrnili denar. Prvi sindikalist sindikata Vereinigung Cockpit (VC) Martin Locher je odločitev za stavko pojasnil, da so v Ryanairu v času pogajanj zavračali zahteve po zvišanju plač. "Ob tem nam niso dali nikakršnega signala, da obstaja volja za iskanje rešitve," je dodal. Predstavnik švedskega sindikata SPF Martin Lindgren pa je pojasnil, da z vodstvom podjetja ne tečejo nobeni pogovori, saj se v Ryanairu niso želeli sestati s predstavniki, ki jih je določil sindikat.

Ryanair najbližje Sloveniji opravlja lete iz Pulja in Zadra, tam bo jutri obtičalo okoli 2200 potnikov, saj dvanajst predvidenih jeklenih ptic ne bo priletelo v ta del Jadrana in iz njega odletelo.

potnikov Ryanaira bo jutri obtičalo v Zadru in Pulju

Spomnimo, da je 25. in 26. julija stavkalo še kabinsko osebje irskega nizkocenovnega prevoznika v Španiji, Belgiji in na Portugalskem, takrat je bilo prizadetih 50.000 potnikov. Od lani poleti do marca letos pa so pri Ryanairu zaradi prerazporejanja pilotov, ker mu jih zaradi trdih pogajalskih stališč primanjkuje, ukinjali nekatere linije po Evropi in tako odpovedali okoli 18.000 letov. S tem da irski nizkocenovni letalski prevoznik trenutno opravi okoli 2400 letov dnevno.

Kaj lahko storijo potniki in kaj letalski prevoznik

Bert Logar iz popotniškega spletnega portala Posvetu pojasnjuje, da bodo potniki o odpovedi letov obveščeni po e-pošti ali z SMS-sporočilom. Običajno prevozniki nato ponudijo tri možnosti: vračilo kupnine, možnost spremembe leta ali želenega cilja ter možnost preusmeritve na druge lete in s tem dosego cilja na isti ali naslednji dan. "Če ste zaradi odpovedi leta ujeti na počitniški destinaciji, vam prevoznik krije stroške podaljšanega bivanja in hrane, dokler vas ne prepelje nazaj do vaše začetne lokacije." Glede odškodnin pa Logar pojasnjuje, da se za zdaj odpovedi letov zaradi stavk osebja prevoznika štejejo za izredne okoliščine, tako da do odškodnin potniki praviloma niso upravičeni. Zato potnikom predlagajo, naj od prevoznika zahtevajo možnost spremembe leta ali možnost preusmeritve k drugim prevoznikom.

Croatia Airlines ostaja v zraku

Zagrebško sodišče je danes dokončno prepovedalo napovedano stavko pilotov in kabinskega osebja v letalski družbi Croatia Airlines. Sodišče odločitev utemeljuje, da se sindikat Orca o novi kolektivni pogodbi "ni pogajal v dobri veri". V sindikatu so napovedali, da bodo ob morebitni prepovedi stavke pravico iskali na vrhovnem sodišču. Zagrebško sodišče je predtem že v torek z začasno odredbo prepovedalo za v sredo napovedano stavko.

Glavna zahteva sindikata med sicer kar 150-imi je, da bi letalska družba za plače namenila 30 odstotkov več oziroma okoli 53 milijonov kun. Uprava trdi, da takega povišanja stroškov plač v trenutni situaciji ne morejo odobriti. Zaposlenim so sicer ponudili 2,5-odstoten dvig plač, a so predlog v Orci dvakrat zavrnili.

Damjana Bokal iz Evropskega potrošniškega centra (EPC) Slovenija, je povedala, da se več kot polovica vseh prejetih pritožb nanaša na prevoze potnikov, od tega dve tretjini na kršitve pravic letalskih potnikov. Na vprašanje, kako naj potniki ravnajo ob odpovedi letov letalskih prevoznikov, odgovarja, da mora letalski prevoznik potniku, ki se odloči prekiniti potovanje, zagotoviti brezplačni povratni let na izhodiščno letališče in v sedmih dneh povrniti stroške v višini polne cene vozovnice (za neizkoriščene lete in za lete, ki so že bili opravljeni, vendar glede na potnikov prvotni potovalni načrt ne služijo več namenu).

Odškodnine, vendar praviloma ne ob stavkah

Če se let odpove, ko so potniki že na letališču, naj zahtevajo ustrezne informacije o svojih pravicah od osebja letalskega prevoznika, in to v pisni obliki. "Če se potnik odloči nadaljevati potovanje, pa mora letalski prevoznik zagotoviti brezplačni prevoz s primerljivimi pogoji prevoza do namembnega letališča. A če je nadomestni let načrtovan naslednji dan, mora prevoznik potniku zagotoviti brezplačno bivanje v hotelu in prevoz med letališčem in hotelom," pravi Bokalova.

Potniku zaradi odpovedi leta pripada tudi odškodnina. Višina odškodnine je določena v pavšalnem znesku in je odvisna od dolžine leta. Za lete do 1500 kilometrov je določena pavšalna odškodnina v višini 250 evrov, za lete znotraj EU nad 1500 kilometrov in druge lete med 1500 in 3500 kilometri znaša 400 evrov, za lete, ki so daljši od 3500 kilometrov, pa je odškodnina 600 evrov, pojasnjuje Bokalova in dodaja, da potniku odškodnina ne pripada, če je odpoved leta posledica izrednih razmer, ki se jim ne bi bilo mogoče izogniti, in med njimi je tudi stavka. "Stališča držav članic EU glede stavke kot izredne okoliščine pa so v zadnjem obdobju različna, saj nekatere presojajo, ali gre za izredne razmere ali ne, ob čemer upoštevajo razloge za stavko. Tako te stavke osebja prevoznika ne štejejo med izredne razmere, temveč za dogodek znotraj nadzora letalske družbe. Nasprotno pa stavko kontrolorjev letenja štejejo med izredne razmere."
