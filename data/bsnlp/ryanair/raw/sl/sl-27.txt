sl-27
sl
2018-03-20
https://www.dnevnik.si/1042815495/posel/novice/ryanair-prevzema-nikijevega-naslednika-laudamotion
Ryanair prevzema Nikijevega naslednika Laudamotion

Laudamotion je letalska družba, ki je nastala iz nekdanje avstrijske hčerinske družbe nemškega Air Berlina Niki. Njen ustanovitelj, nekdanji dirkač formule 1 Lauda, je Niki za slabih 50 milijonov evrov odkupil nazaj po stečaju Air Berlina, potem ko je prevzem s strani nemške Lufthanse trčil na nasprotovanje EU.

Lauda je še v petek zanikal govorice, da naj bi v njegovo družbo vstopal Ryanair. »O tem ne vem ničesar, zato tudi ne znam nič več povedati,« je po poročanju nemške tiskovne agencije dpa povedal novinarjem na Dunaju.

Zdaj je že znano: ko bodo Irci prevzeli Laudamotion, bo Lauda prevzel njeno vodenje. Danes je 69-letnik dejal, da se izredno veseli, da se bo Laudamotion v partnerstvu z Irci razvil v zelo konkurenčnega prevoznika.

Ryanair bo za 75-odstotni lastniški delež plačal nekaj manj kot 50 milijonov evrov

Irci bodo najprej kupili 24,9 odstotka družbe Laudamotion, če bodo dobili soglasje Evropske komisije, pa bodo delež povečali na 75 odstotkov, sta obe podjetji zapisali v davišnjem sporočilu za javnost. Lauda je po poročanju avstrijske tiskovne agencije APA dodal: »Rojen je nov igralec v letalskem svetu in moj cilj je, da potnikom ponudimo široko mrežo letalskih povezav po ugodnih cenah.«

Ryanair bo za 75-odstotni lastniški delež plačal nekaj manj kot 50 milijonov evrov in dal na voljo še dodatnih 50 milijonov evrov za stroške obratovanja. Do poletja naj bi družba, ki ima trenutno 14 letal za polete na srednjih progah tipa Airbus A320, povečala svojo floto na 21 letal, končni načrt pa je imeti 30 letal. Ryanair sam opravlja polete z več kot 400 boeingi.

Ryanair je že lani večkrat pokazal zanimanje za nakup delov Air Berlina, potem ko je do takrat druga največja nemška letalska družba razglasila insolventnost.
