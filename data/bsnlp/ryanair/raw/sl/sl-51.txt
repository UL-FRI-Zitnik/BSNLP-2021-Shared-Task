sl-51
sl
2019-10-04
https://www.vecer.com/po-stecaju-adrie-hiter-odziv-lufthanse-10073178
Po stečaju Adrie hiter odziv Lufthanse

Skupina Lufthansa je v dveh dneh aktivirala štiri od petih zelo pomembnih povezav z ljubljanskega letališča.

Nemški letalski prevoznik je med svoje hčerinske družbe zelo hitro razdelil štiri nove linije z Brnika.

Ameriški in evropski letalski prevozniki dominirajo v globalnem svetu letalskih prevozov, ugotavljajo pri spletnem portalu Airport-technology, kjer so na podlagi prihodkov v letu 2017 sestavili lestvico desetih največjih letalskih družb, ki kotirajo na borzi. Na prvem mestu se je znašla Lufthansa Group, ki je imela predlani 35,57 milijarde evrov prihodkov, za 12,4 odstotka več kakor v letu 2016. V letu 2017 so letalske družbe članice skupine Lufthansa prepeljale več kot 130 milijonov potnikov, skupno pa je njihova flota štela 728 letal s povprečno starostjo 11,4 leta. Leteli so na 308 destinacij v 103 državah sveta. Samo letalska družba Lufthansa (vključno z oddelkom Regional), torej brez drugih članic, je septembra 2019 ponujala 18 domačih in 193 mednarodnih povezav v 81 državah. Po svetu ima Lufthansa kar 550 hčerinskih podjetij, del skupine pa so družbe Swiss international Air Lines, Austrian Airlines, Brussels Airlines ter Eurowings.

In prav Lufthansa je tista, ki je zelo hitro vskočila pri reševanju zdaj že nekdanjih linij Adrie Airways v stečaju. Pred nekaj dnevi so svojo mrežo še razširili, sprva s poleti iz Ljubljane v Bruselj, že dan pozneje pa z linijami med Ljubljano in Frankfurtom, Münchnom ter Zürichom. Lufthansa je članica in soustanoviteljica združenja Star Alliance, ki ga je maja 1997 ustanovilo pet uveljavljenih letalskih družb, danes pa je to vodilno tovrstno združenje z 28 članicami, ki dnevno izvedejo 18.800 povezav na 1317 letališč v 193 državah.

Bila je "leteča banka"

Posebej zanimiva je zgodba letalske družbe Swissair, ki je bila ustanovljena 26. marca 1931, skoraj 71 let pa je veljala za "letečo banko", tudi zaradi svoje finančne stabilnosti. Švicarski nacionalni prevoznik je vseeno bankrotiral leta 2002, ko je imel 393,6 milijona evrov izgube, zasedenost letal tedaj pa je bila 77,6 odstotna. Družba Swiss international Air Lines je tako 13. marca 2002 nastala po stečaju Swissaira iz njegove hčerinske družbe Crossair, novi prevoznik pa je prevzel večino povezav, letal in osebja. Od leta 2005 Swiss del nemške skupine Lufthansa in leti na več kot sto destinacij po svetu. Bazi imajo v Zürichu in Ženevi, od koder letijo v 44 držav, še širšo pa imajo mrežo tovornega prometa, ki ga izvajajo na okoli 175 destinacij v preko 80 državah. Skupni poslovni prihodki družbe v letu 2018 so znašali preko 5 milijard švicarskih frankov, kar je preračunano več kot 4,56 milijarde evrov.

Kako do povračila kupnine za vozovnice, kupljene pri Adrii Airways

Potrošniki imajo možnost povračila kupnine za letalske vozovnice, katerih leti niso bili izvedeni in katerih plačilo je bilo opravljeno z bančno kartico. Bankam, ki poslujejo na območju Slovenije, je vlada izdala priporočilo, da naj pri potrošnikih, ki bodo vložili zahtevke za povračilo, kot potrdilo o odpovedanih letih upoštevajo začetek stečajnega postopka. Potrošniki, pri katerih bodo banke kljub temu zahtevale potrdilo o odpovedanih letih, lahko predložijo uradno obvestilo Agencije za civilno letalstvo. To lahko še posebej koristi kupcem letalskih vozovnic, ki so plačilo opravili z bančno kartico, izdano od banke v tujini.

1. maja 2019 so imeli v floti 88 letal, največ (20) Bombardier CS300 in devetnajst Airbusov A320. V letu 2018 je družba SWISS prepeljala 17.937.391 potnikov, izvedla 145.002 letov in imela 83,4 odstotno zasedenost potniške kabine. 31. decembra 2018 so imeli natanko 9000 zaposlenih, od tega 1358 pilotov, 4361 članov kabinskega osebja in 3281 zaposlenih na tleh. Kot zanimivost: največje letalo, ki je kadarkoli pristalo na mariborskem letališču (12. oktobra 2017), je bilo Airbus A340-300, letalske družbe Swiss International Air Lines.

O'Leary napoveduje konsolidacijo

Pomemben dejavnik v evropski letalski industriji je nedvomno tudi nizkocenovni prevoznik Ryanair, ki beleži izjemno rast. S 76 milijonov potnikov v sezoni 2011/12 so zrasli na 142 milijonov v sezoni 2018/19. Trenutno jim rast omejuje nedobava letal, zaradi prizemljitve boeingov 737 max. Prvi mož družbe Michael O‘Leary je v intervjuju za Reuters v torek povedal, da bo morebitno povišanje evropskih okoljskih dajatev sčasoma prizemljilo več prevoznikov. Ostro je obsodil predloge, po katerih bi nizkocenovni prevozniki bili prisiljeni v pokrivanje večjega dela tovrstnih terjatev. "To bo še pospešilo konsolidacijo industrije," je napovedal O'Leary in dodal, da vlade, med njimi Francija in Nizozemska, uvajajo nove letalske takse, ki bodo pomagale tradicionalnim prevoznikom, kot sta Air France in KLM. Nemčija medtem razmišlja o tem, da bi uvedla določbo o najnižji ceni vozovnice, kar bi prav tako po njegovem mnenju kaznovalo nizkocenovnike. "Nizkocenovni prevozniki predstavljajo in bodo tudi v prihodnosti predstavljali velik delež rasti letalskih emisij v Evropi, vendar visoka zasedenost potniške kabine Ryanairu omogoča doseganje nižjih izpustov ogljika na potnika, kot to uspeva tekmecem," je pojasnil. "Nacionalne letalske družbe, ki so v državni lasti ali so to v preteklosti bile, so obsojene na propad, a jih bodo regulatorji vedno ščitili," je še izjavil O'Leary, ki rad konkurira z regulatorsko zaščitenimi družbami, kot je Lufthansa, ta po njegovih besedah obvladuje 98 odstotkov nemških notranjih povezav.

Združenje IATA napoveduje, da bo leta 2037 po svetu letelo 8,2 milijarde potnikov

Prvi mož Ryanaira, ki je začel leteti 1985, je trdno prepričan, da bodo v petih do šestih letih na evropskem nebu dominirale štiri letalske družbe z 80-odstotnim tržnim deležem. Irski nizkocenovnik, ki leti na več kot 2500 lokacij, je sicer v letu 2018 za okoljske dajatve odštel 540 milijonov evrov, letos jih bo predvidoma zaradi povišanja števila potnikov za kakšnih 17 odstotkov več, okoli 630 milijonov. "Pri povprečni ceni 40 evrov na vozovnico plačamo več kot pet evrov okoljske takse," je izpostavil O'Leary, ki dodaja, da potnik v poslovnem razredu drugih letalskih družb pusti za kar šestkrat višji ogljični odtis. Prav okoljske davke pa izpostavi kot največji izziv za poslovanje letalskih družb v prihodnosti. Trenutno so v dogovorih s stečajnim upraviteljem družbe Thomas Cook, da bi iz njihove flote prevzeli letala in jih dali v Lauda Air. "Če bomo našli pilote," je dodal.

Vlada sprejela dopolnilo zakona o letalstvu

Vlada je po začetku stečajnega postopka družbe Adrie Airways sprejela predlog novele zakona o letalstvu z dopolnitvijo, ki izjemoma omogoča vzpostavitev gospodarske javne službe za opravljanje posameznih letalskih linij v primerih, ko bi Slovenija zaradi nezanimanja pri letalskih prevoznikih izgubila pomembne letalske povezave. Za zdaj sicer kaže, da bo Fraportu Slovenija uspelo po stečaju Adrie hitro vzpostaviti povezanost Slovenije.
