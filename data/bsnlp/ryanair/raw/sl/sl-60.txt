sl-60
sl
2018-11-08
http://www.24ur.com/novice/svet/ryanair-odpustil-kabinsko-osebje-ki-je-zreziralo-viralno-fotografijo.html
Ryanair odpustil kabinsko osebje, ki je zrežiralo viralno fotografijo

Ryanair je odpustil šest zaposlenih, ki naj bi pred tedni zrežirali fotografijo, na kateri spijo na tleh letališča v španski Malagi. Tam je moralo kabinsko osebje zaradi slabega vremena prespati, po njihovih besedah pa jim nizkocenovnik ni uredil primernega prenočišča, prav tako pa naj ne bi dobili ne hrane ne vode.

Sporna fotografija kabinskega osebja nizkocenovnika Ryanaira, ki je po spletu zaokrožila pred nekaj tedni, je dobila svoj epilog. Irsko podjetje je odpustilo vseh šest zaposlenih na fotografiji, saj naj bi ti " v vseh pogledih kršili pogodbo ". Prav tako naj bi po njihovih besedah " osramotili druž bo in omadeževali njihov ugled ".

Pred tedni, natančneje 14. oktobra so morali vsa Ryanair letala, ki so bila na poti v portugalski Porto, preusmeriti, in sicer zaradi slabega vremena. Let, na katerem je bilo odpuščeno kabinsko osebje, je bil preusmerjen v špansko Malago. Nekaj ur kasneje je na druž benih omrežjih zaokrožila fotografija, katere avtor trdi, da nizkocenovnik osebju ni zagotovil ustreznega prenočišča, zato so morali ti spati na tleh.

A posnetki varnostnih kamer, ki jih je kasneje objavila letalska druž ba, pripovedujejo drugačno zgodbo. Kot je razvidno iz posnetkov, se je osebje na tla uleglo le za par minut, z namenom, da bi posneli viralno fotografijo. Portugalski sindikat SNPVAC, ki je pred tedni stopil v bran zaposlenim in trdil, da jim druž ba ni zagotovila niti hrane, posnetkov ni želel komentirati.

" Osebje je v znak protesta posnelo fotografijo, ki je nemudoma postala viralna – ležanje na tleh je bila njihova edina možnost, da se spočijejo ," je pred tedni sindikat zapisali v izjavi za javnost.

Ryanair je na drugi strani trdil, da je osebje v sobi za zaposlene preživelo le nekaj časa, nato pa so jih premestili v VIP avlo. Pri podjetju so še pojasnili, da so bili v tistem času v Malagi zaradi praznika vsi hoteli polno zasedeni, zato zaposlenim niso mogli zagotoviti hotelske sobe.
