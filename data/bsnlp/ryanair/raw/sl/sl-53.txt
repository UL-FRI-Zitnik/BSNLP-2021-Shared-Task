sl-53
sl
2019-09-19
https://www.dnevnik.si/1042908563/posel/novice/zaposlene-v-ryanairu-strah-pred-vracanjem-kulture-strahu
Zaposlene v Ryanairu strah pred vračanjem "kulture strahu"

Ryanair se je pred dvema letoma zavezal k izboljšanju odnosov z zaposlenimi. Napovedal je nagrajevanje in interakcijo s piloti in kabinskim osebjem. Kljub temu da je vodstvo podpisalo dogovore z več sindikati pa delavski nemiri ne pojenjajo, so danes opozorili v ECA.

Sindikalno organiziranje podjetja je bila odločitev vodstva, je poudaril generalni sekretar ECA Philip von Schöppenthau . To je bila po njegovih besedah tudi odločitev, da Ryanair postane socialno odgovoren zaposlovalec. A danes je podjetje »še vedno daleč, daleč« od stabilnih delovnih odnosov in trajnega socialnega miru, je opozoril.

Letalski prevoznik nima dolgoročne strategije o tem, kako vzpostaviti pristno kulturo socialnega dialoga, nasprotno, so zapisali v združenju.

Evropski piloti so zaskrbljeni, da bi se rad Ryanair vrnil k starim praksam. Med drugim namreč podjetje 10 irskih pilotov, sicer predstavnikov sindikata, toži, ker naj bi mu povzročili poslovno škodo. Poleg tega vsakič, ko se pojavi grožnja stavke, napove možnost krčenja delovnih mest.

Hkrati je na Poljskem na novo vzpostavil podružnico, ki ni sindikalno organizirana, saj so piloti in predstavniki kabinskega osebja samozaposleni. Da celotno podjetje temelji na samozaposlenih, se ECA zdi nesprejemljivo.

V združenju so glede na potek dogajanja zaskrbljeni, da se v podjetje vrača »kultura strahu«.
