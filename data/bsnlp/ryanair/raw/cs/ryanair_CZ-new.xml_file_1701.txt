cs-new-1701
cs
1970-01-01
https://byznys.ihned.cz/c1-66551180-ryanair-zrusil-kvuli-problemum-s-boeingy-737-max-vsechny-letni-lety-z-pardubic-do-londyna-pro-letiste-byly-klicove
Ryanair zrušil kvůli problémům s Boeingy 737 Max všechny letní lety z Pardubic do Londýna. Pro letiště byly klíčové

Letiště v Pardubicích se bude v letní sezoně muset obejít bez své hlavní letecké linky. Irská nízkonákladová společnost Ryanair od 1. července zrušila kvůli problémům s letadly 737 Max všechny lety do Londýna. Letiště to oznámilo na svém webu a informaci poté potvrdilo redakci.

"Vzhledem k současným problémům s letadly Boeing 737 Max jsme byli nuceni zrušit lety Londýn–Pardubice pro letní sezonu 2019," uvedl v oznámení Ryanair. Podle mluvčí letiště Márie Ministrové se letiště snaží vyjednat, aby firma omezila jen některé spoje.

Omezení se podle současných informací nemá týkat dovolenkového spojení do španělského Alicante.

Podle britského deníku The Independent Ryanair ze stejného důvodu zrušil i některé lety v Británii.

Ryanair zatím letadla 737 Max neprovozuje. Letos ale očekával, že obdrží první letadla typu 737 Max 200. Podle informací Reuters mělo první letadlo typu 737 Max původně přiletět v dubnu. Další celkem čtyři letadla měl Boeing dodat Ryanairu v květnu a červnu.

Linka Ryanairu z Pardubic do Londýna je pro regionální letiště klíčová. Za první rok provozu této linky ji využilo téměř 50 tisíc cestujících. Letadla irského dopravce na trase Pardubice–Londýn a Londýn–Pardubice rotují třikrát týdně, a to v úterý, ve čtvrtek a v sobotu.
