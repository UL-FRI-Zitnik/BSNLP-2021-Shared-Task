cs-new-9
cs
2019-01-06
https://www.tyden.cz/rubriky/zahranici/evropa/berlinska-letiste-rusi-lety-personal-vyhlasil-vystraznou-stavku_509177.html
Berlínská letiště ruší lety. Personál vyhlásil výstražnou stávku

Dvojice letišť v německé metropoli - Tegel a Schönefeld - zruší v pondělí ráno kolem 80 letů. Důvodem je výstražná stávka bezpečnostního personálu, která se uskuteční od 5.00 do 8.45. I v dalším průběhu dne se ale mohou vyskytnout zpoždění. Tegel na pondělí podle agentury DPA ohlásil zrušení zhruba 60 letů a Schönefeld asi 20. Z Tegelu nepoletí například osm spojení společnosti Lufthansa do Frankfurtu nad Mohanem a Mnichova. Na Schönefeldu zase ruší některé lety firmy Easyjet, Ryanair nebo Aeroflot. Další desítky spojení budou podle rozhlasové a televizní stanice RBB přesunuty na pozdní dopoledne nebo odpoledne. Aerolinky cestujícím doporučují, aby je před odletem kontaktovali a ujistili se, že jejich let je i nadále plánován. Výstražná stávka má být podle odborů Verdi prvním signálem pro zaměstnavatele, aby poskytli lepší nabídku zhruba 23 tisícům bezpečnostních pracovníků na německých letištích. Odbory požadují zvýšení hodinové mzdy na 20 eur (511 korun).
