cz-77
cs
2018-08-11
http://www.halonoviny.cz/articles/view/48149792
Stávkovali piloti Ryanairu v pěti zemích

. Piloti irské nízkonákladové letecké společnosti Ryanair v několika evropských zemích upořádali 24hodinovou stávku. Stávka začala ve tři hodiny ráno. Aerolinky kvůli protestu zrušily zhruba 400 z 2400 plánovaných letů, což se dotýká asi 55 000 cestujících. Největší dopad má stávka pilotů v Německu, kde bylo zrušeno 250 letů. Znamenalo to komplikace pro více než 42 000 lidí. Cestující si mohli rezervovat jiný let, nebo požadovat vrácení peněz, uvedla agentura DPA. Stávky se účastnili rovněž piloti Ryanairu v Irsku, Švédsku, Belgii a Nizozemsku. Protestovali proti pomalému postupu rozhovorů o pracovních podmínkách, firma trvá na zachování nízkých platů. Ryanair létá do desítek zemí, včetně České republiky. Loni v prosinci se firmě podařilo odvrátit rozsáhlé stávky, když se poprvé ve své historii rozhodla uznat odborové svazy. Ze strany firmy to byl ale vynucený krok, který následoval po silném tlaku odborů, jež jsou sice organizovány podle států, ale spojily se a pohrozily mezinárodní stávkou. Uskutečnily ji, protože firma od prosince nedokázala s odborovými organizacemi uzavřít kolektivní smlouvy. Před stávkou proběhly poměrně komplikované přípravy. Třeba v Německu odborový svaz Vereinigung Cockpit (VC) nechal své členy hlasovat a ve středu oznámil, že němečtí piloti Ryanairu půjdou do stávky. Nizozemští piloti sdružení v odborovém svazu VNV se ve středu rovněž vyslovili pro vstup do stávky. Aerolinky ale ještě předtím oznámily, že ve čtvrtek se obrátí na soud s požadavkem, aby zaměstnancům v Nizozemsku v letním období stávkovat zakázal. Soud ve čtvrtek rozhodl, že nizozemští piloti se mohou zapojit do stávky. Soud podle agentury Reuters nepřijal argument Ryanairu, že piloti s vyhlášením své účasti na stávce čekali příliš dlouho, takže firmě neposkytli dost času, aby se na jejich protest připravila. Akcie firmy už letos oslabily o více než deset procent. (pe, čtk)
