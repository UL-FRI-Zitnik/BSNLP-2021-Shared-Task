cs-new-1600
cs
1970-01-01
https://zpravy.aktualne.cz/ekonomika/ryanair-je-mezi-deseti-nejvetsimi-znecistovateli-ovzdusi-v-e/r~26c76772550211e998d70cc47ab5f122/?redirected=1556087209
Ryanair je mezi deseti největšími znečišťovateli ovzduší v Evropě

Irské nízkonákladové aerolinky Ryanair se loni dostaly mezi deset největších znečišťovatelů ovzduší v Evropě jako první firma, která neprovozuje uhelnou elektrárnu. Vyplývá to z analýzy výzkumné společnosti Transport & Environment, o které informovala agentura Bloomberg.
Zpráva potvrzuje, že roste podíl leteckého průmyslu na emisích tzv. skleníkových plynů, kterým je připisováno poškozování atmosféry. Znečištění od leteckých společností se od roku 2005 zvýšilo o zhruba dvě třetiny a i nadále by mělo růst, protože se lety stávají cenově dostupnější. Letecký průmysl by se tak v příštích třech desetiletích mohl stát největším producentem skleníkových plynů.

Ryanair se na seznamu deseti největších znečišťovatelů ovzduší v Evropě ocitl na devátém místě. Na zbývajících příčkách se umístily energetické firmy, které vyrábějí elektřinu z uhlí, nejvíce znečišťujícího fosilního paliva.
