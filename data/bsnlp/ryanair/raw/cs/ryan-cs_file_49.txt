cz-49
cs
2018-07-25
https://echo24.cz/a/SqZy2/krize-aerolinky-ryanair-stahuje-petinu-letadel-v-ohrozeni-je-stovka-pilotu
Krize aerolinky. Ryanair stahuje pětinu letadel, v ohrožení je stovka pilotů

Irské nízkonákladové aerolinky Ryanair stáhnou na zimní sezonu pětinu letadel ze své základny v Dublinu. Stovce pilotů a 200 členům palubních posádek pak dopravce oznámil, že od 28. října jejich služby možná nebude potřebovat. Společnost, která prožívá nejhorší týden za 30 let své existence, obviňuje stávkující zaměstnance z rušení letů po celé Evropě. Asi čtvrtina pilotů ze základny v Dublinu v úterý uspořádala za dva týdny už třetí 24hodinovu stávku. Dnes vstoupily do dvoudenní stávky kabinové posádky v Itálii, Španělsku, Portugalsku a Belgii. Ryanair musel zrušit přes 12 procent letů. Společnost očekává, že kvůli snížení dublinské flotily z 30 na 24 letadel uzavře několik tras a na jiných sníží frekvenci letů. Stroje přesune na svou polskou součást Ryanair Sun, která se slibně rozvíjí. Nadbytečným pilotům a palubním zaměstnancům nabídne přechod do Polska. Konflikt se zaměstnanci začíná mít negativní dopady na celkové hospodaření podniku. V pondělí Ryanair oznámil pokles čtvrtletního zisku po zdanění meziročně o 20 procent na 319 milionů eur (8,2 miliardy Kč). Ryanair létá z 86 základen do 37 zemí včetně České republiky. Z hlediska počtu přepravovaných cestujících je evropskou jedničkou, loni služeb firmy využilo na 130 milionů cestujících. Loni v prosinci se Ryanairu podařilo odvrátit rozsáhlé stávky, když se poprvé ve 32leté historii rozhodl uznat odborové svazy. Od té doby ale nedokáže s řadou z nich uzavřít dohody o pracovních podmínkách. O vstupu do stávky nyní hlasují německé odbory Vereinigung Cockpit, výsledek má být znám ještě v červenci, uvedla agentura Bloomberg. Čtěte také:
