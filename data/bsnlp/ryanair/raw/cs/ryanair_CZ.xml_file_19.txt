cs-new-19
cs
2019-02-13
https://www.tyden.cz/rubriky/byznys/svet/belgii-ochromi-generalni-stavka-postihne-i-lety-do-prahy_513553.html
Belgii ochromí generální stávka, postihne i lety do Prahy

Belgii má ve středu ochromit generální stávka, svolaná třemi odborovými svazy, které se domáhají zvýšení mezd. Očekává se, že veřejnou dopravu i činnost úřadů postihnou výpadky. Týkat se to má i letecké dopravy. Aerolinky Brussels Airlines, které létají i do Prahy, již dříve oznámily, že ruší všech 222 letů, původně plánovaných na středu. Druhé největší letiště Charleroi, z něhož působí irská nízkonákladová společnost Ryanair, bude zcela uzavřeno, vypočítala agentura AFP. Dodala, že společnost Skeyes, která zajišťuje řízení letového provozu nad Belgií, ohlásila, že během stávky nebudou v Belgii žádné přílety, ani odlety. "Vzhledem k nejistotě, kolik dorazí zaměstnanců potřebných k obsazení klíčových pozic, je Skeyes nucena nepovolit leteckou dopravu od úterý 22.00 do středy 22.00," uvedla společnost. Akce tří velkých odborových ústředen - socialistické FGTB, křesťanskodemokratické CSC a liberální CGSLB - se má dotknout všech sektorů, jak veřejných, tak i soukromých, a to v celé zemi. Odboráři požadují vyšší mzdy, větší dávky a důchody, jakož i lepší podmínky pro odchod do důchodu. Činnost úřadů, dopravy, pošty, škol i nákupních středisek a podniků má být stávkou silně ovlivněna po 24 hodin, počítáno od úterý 22.00 SEČ. Belgické dráhy SNCB hodlají zajistit alespoň minimální službu, ale očekávají, že kvůli protestu nevypraví polovinu vlaků. Společnost Stib, která provozuje dopravu v Bruselu, rovněž očekává silné výpadky. Aerolinky Brussels Airlines již zrušily všechny lety. Naproti tomu se německá společnost TUI fly rozhodla zajistit své pravidelné lety z a do Bruselu, avšak tím, že je přeloží na nejbližší francouzská a nizozemská letiště. České ministerstvo zahraničí doporučilo svým občanům sledovat aktuální informace o konkrétním leteckém spojení a počítat s omezením ostatních sektorů dopravy a služeb v celé zemi. Naposledy se generální stávka v Belgii konala v prosinci 2014.
