cz-123
cs
2018-09-28
https://www.ceskenoviny.cz/zpravy/dnesni-stavka-v-ryanairu-je-druhou-nejvetsi-jednodenni-stavkou/1668026?utm_source=rss&utm_medium=feed
Dnešní stávka v Ryanairu je druhou největší jednodenní stávkou

Dublin - Stávka zaměstnanců nízkonákladových aerolinek Ryanair v šesti evropských zemích dnes narušila plány více než 40.000 cestujících a donutila firmu zrušit více než deset procent letů. Stávka na největších trzích aerolinek se tak zřejmě stane druhou největší jednodenní stávkou, když protesty pilotů v pěti zemích v srpnu narušily plány 55.000 cestujících, napsala agentura Reuters. Do 24hodinové stávky vstoupili dnes zaměstnanci palubního personálu v Německu, Belgii, Portugalsku, Nizozemsku, Španělsku a Itálii a piloti v Německu.

Loni v prosinci Ryanair dokázal odvrátit rozsáhlé stávky, když se poprvé ve své 32leté historii rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. V létě tak následovala největší vlna stávek v historii firmy a rušení stovek letů. Ryanair původně uváděl, že dnes zruší 150 letů, později však musel tento počet zvýšit, protože se ke stávce původně jen zaměstnanců palubního personálu připojili také piloti v Německu. Dnes firma uvedla, že se uskuteční více než 2150 z původně naplánovaných 2400 letů. Zrušen byl i dopolední let mezi Prahou a nizozemským Eidhovenem. Stávkující dnes protestovali na letištích s plakáty s nápisem "Ryanair se musí změnit". "Nestarají se o nás. Jsme jen čísla. Jsme citrony, které se mají vymačkat a vyhodit," řekl agentuře Reuters bývalý zaměstnanec Ryanairu Juan Fernández, který se připojil k protestujícím na bruselském letišti. Spory jsou způsobené hlavně tím, že Ryanair zaměstnává převážnou část svého personálu podle irského práva, což podle odborových svazů děla zaměstnancům potíže a brání jim to v přístupu k dávkám sociálního zabezpečení na domácích trzích. Ryanair prohlásil, že učinil pokrok v jednáních s odbory v posledních týdnech, včetně toho, že se mu podařilo dojednat kolektivní smlouvy se zaměstnanci v Irsku, Británii, Itálii a Německu. Německý odborový svaz pilotů VC však již varoval před dalšími akcemi. Ryanair létá do desítek zemí, včetně České republiky. Loni přepravil zhruba 130 milionů cestujících.
