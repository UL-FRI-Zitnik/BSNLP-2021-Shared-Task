cs-new-1
cs
2018-12-04
https://eurozpravy.cz/ekonomika/evropa/242172-ryanair-se-dohodl-s-nemeckymi-piloty-vanocni-stavky-nehrozi/
Ryanair se dohodl s německými piloty, vánoční stávky nehrozí

Irský letecký dopravce letos čelil vlně stávek napříč Evropou, ale v uplynulých týdnech v jednáních s odbory pokročil. S odborovými organizacemi sdružujícími německý posádkový personál se dohodl minulý měsíc. Všichni piloti, kteří mají základnu v Německu, dostanou pracovní smlouvy podle německého, nikoli podle irského práva, uvádí svaz VC ve svém dnešním sdělení. Německo bylo poslední velkou zemí, kde dosud Ryanairu smlouva s piloty chyběla.

V zemi létá pro Ryanair asi 400 pilotů. Před zhruba rokem stávkovali poprvé a práci pak v průběhu roku přerušili ještě dvakrát. Podle dohody s vedením by se jim nyní měla podstatně navýšit základní složka platu na úkor variabilní části. Mladým kopilotům se tak roční fixní plat zdvojnásobí na 50.000 eur (1,3 milionu Kč) a kapitáni si polepší o 33 procent na 100.000 eur ročně (2,6 milionu Kč). Mírně se jim zvedne i celková mzda a dohodnuta byla i další navýšení v průběhu roku, cituje z podkladů tarifní komise agentura DPA. Letadla společnosti Ryanair využívají více než 215 letišť v 37 zemích včetně České republiky. Celkově vysoce zisková firma zaměstnává podle vlastních údajů 14.500 lidí. Ve finančním roce 2017 až 2018 měli Irové z utržených 7,15 miliardy eur (asi 185 miliard Kč) zisk 1,45 miliardy eur (zhruba 38 miliard Kč).
