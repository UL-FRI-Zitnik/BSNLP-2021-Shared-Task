cz-29
cs
2018-07-17
https://zpravy.aktualne.cz/ekonomika/ryanair-kvuli-stavce-zrusi-v-patek-24-letu-mezi-irskem-a-bri/r~97fc986689f811e88b6b0cc47ab5f122/?utm_source=mediafed&utm_medium=rss&utm_campaign=mediafed&redirected=1531857447
Ryanair kvůli stávce zruší v pátek 24 letů mezi Irskem a Británií

Irská nízkonákladová letecká společnost Ryanair hodlá kvůli stávce irských pilotů v pátek zrušit asi jedno procento spojů mezi Irskem a Británií. Uvedla to agentura Reuters. Piloti, kteří mezi jiným požadují transparentnější systém odměňování, zorganizovali na červenec tři stávky, první byla minulý týden, dvě další budou 20. a 24. července. Na konec července vyhlásil stávku také palubní personál Ryanairu ve čtyřech dalších státech. Aerolinky v úterý uvedly, že počítají se zrušením 24 ze zhruba 2300 letů, protože asi 100 z 350 pilotů irské základny bude stávkovat.
