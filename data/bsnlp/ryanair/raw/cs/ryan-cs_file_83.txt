cz-83
cs
2018-08-23
https://ct24.ceskatelevize.cz/ekonomika/2574391-ryanair-se-dohodl-s-irskymi-piloty-aerolinky-se-snazi-zabranit-dalsim-stavkam
Ryanair se dohodl s irskými piloty. Aerolinky se snaží zabránit dalším stávkám

Piloti v Irsku tento měsíc uskutečnili další 24hodinovou stávku, celkově pátou v letošním létě. K dalším už by dojít nemělo, firma se s odbory po 22 hodinách jednání dohodla. Spory mezi odbory a aerolinkami se týkaly mimo jiné dovolených či přesunu základen.

„Nyní se uskuteční tajné hlasování o navrhované dohodě, Fórsa a její zástupci pilotů v Ryanairu doporučují její přijetí,“ uvádí se v prohlášení odborů. Fórsa rovněž uvedla, že zprostředkovatel jednání požádal, aby ani jedna ze stran dohodu dále nekomentovala, dokud hlasování neskončí. Akcie Ryanair na zprávu o dohodě zareagovaly zhruba šestiprocentním růstem. Ryanair má problémy i v dalších zemích. Společnost zaměstnává v Irsku 350 pilotů, celkově ale pro ni pracují více než 4 tisíce pilotů. Nespokojení nejsou jen ti v Irsku: Ryanair se letos v létě potýká se stávkami pilotů a palubního personálu v řadě zemí. Společnost musela kvůli nim zrušit stovky letů. „Dotklo se to stovek letů a desítek tisíc lidí. Ryanair patřil dlouhodobě mezi jednu z nejspolehlivějších aerolinek, co se týče neexistence stávek. Pokud by se to změnilo, poškodilo by to celý byznys model, který společnost má,“ řekl investiční bankéř Petr Kováč ze společnosti C Corporate Finance.

Zaměstnanci společnosti Ryanair protestují proti pomalému pokroku jednání o pracovních dohodách. Jednání v Irsku, které začalo ve středu dopoledne, patřila podle aerolinek mezi nejobtížnější. Loni v prosinci se společnosti podařilo odvrátit rozsáhlé stávky, když poprvé ve své 32leté historii se Ryanair rozhodl uznat odborové svazy. Od té doby se mu však nepodařilo s řadou z nich uzavřít dohody o pracovních podmínkách. Ryanair létá do 37 zemí a loni přepravil 130 milionů cestujících. „Na trhu sice zaujímá jen 15 procent mezi nízkonákladovými aerolinkami, ale je to největší letecký dopravce v Evropě a svým významem převažuje tržní podíl,“ dodal Kováč.
