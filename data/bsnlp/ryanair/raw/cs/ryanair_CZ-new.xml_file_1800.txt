cs-new-1800
cs
1970-01-01
https://wave.rozhlas.cz/uhelne-elektrarny-a-ryanair-dopravce-se-dostal-mezi-nejvetsi-znecistovatele-7847350
Uhelné elektrárny a Ryanair – dopravce se dostal mezi největší znečišťovatele ovzduší v Evropě

Letecká společnost Ryanair se loni dostala do TOP 10 největších znečišťovatelů ovzduší v Evropě z hlediska množství vypuštěného oxidu uhličitého. Vyplývá to z dat Evropské federace pro dopravu a životní prostředí. Vedle irského dopravce jsou na předních příčkách jen uhelné elektrárny – sedm německých, jedna polská a jedna bulharská.

Emise oxidu uhličitého loni u společnosti Ryanair meziročně vzrostly o 6,9 %. Celkem to bylo 9,9 milionu tun emisí skleníkových plynů. Společnost Ryanair v reakci uvedla, že je nejzelenějším a nejčistším evropským leteckým dopravcem. „Naši cestující mají nejnižší množství emisí oxidu uhličitého na kilometr letu ze všech aerolinií,“ dodala společnost. Jak píše server Guardian, v oblasti aerolinií jsou na dalších místech žebříčku EasyJet (31. pozice), Lufthansa, Norwegian a British Airways. Letectví je aktuálně zodpovědné za zhruba 3 % emisí skleníkových plynů v Evropě. Díky dostupnějšímu cestování ale toto číslo, jak píše BBC, poroste takovým tempem, že by letectví mohlo být do třiceti let dokonce nejvíce znečišťujícím odvětvím.
