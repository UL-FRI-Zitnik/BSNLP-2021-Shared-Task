cs-new-22
cs
2019-02-13
https://www.lidovky.cz/byznys/doprava/belgii-ochromi-generalni-stavka-postihne-i-lety-do-prahy.A190213_073414_ln-doprava_ele#utm_source=rss&utm_medium=feed&utm_campaign=ln_byznys&utm_content=main
Belgii zasáhla generální stávka, chaos panuje zejména v dopravě

Letecký provoz nad Belgií funguje pouze pro přelety, pro přistání a odlety mají ve středu výjimku jen vládní, vojenské a nouzové lety, řekl agentuře AFP Dominique Dehaene, mluvčí společnosti Skeyes, která zajišťuje řízení letového provozu nad Belgií. „Ačkoliv terminál zůstává otevřený, laskavě žádáme cestující, aby na letiště ve středu nechodili,“ informovalo předem mezinárodní bruselské letiště, které odbaví asi 650 letů denně. Také letiště v Charleroi, které denně přijme a odbaví na dvě stovky letů, zrušilo všechny linky. Podle odhadu místních médií se středeční zrušení letů v Belgii ve dotklo asi 50 000 až 80 000 cestujících. Některé společnosti odklonily středeční lety do Bruselu a z něj jinam, například německá TUI fly je přeložila na nejbližší francouzská a nizozemská letiště. Stávka se dotkla i leteckého spojení s Českou republikou. Zrušeny byly v souvislosti se stávkou všechny plánované lety mezi Prahou a Bruselem, konkrétně jde o čtyři zpáteční lety, řekl ČTK mluvčí Letiště Václava Havla Roman Pacvoň. Cestující, jichž se zrušení linek dotklo, mají kontaktovat svou leteckou společnost, která jim nabídne náhradní řešení. Chaos panoval i na vlakových nádražích v Belgii, řada spojů byla zrušena. Stávka se ale příliš nedotkla mezinárodních spojů, bez omezení fungují například linky společnosti Eurostar. Ochromena je i městská veřejná doprava, například v Bruselu funguje pouze jedna linka metra. Také antverpský přístav funguje jen asi ze 70 procent, uvedla místní média. Stávka se ale dotkla i řady soukromých podniků. Odboráři od časného rána blokují některé podniky, na fotkách na sociálních sítích jsou vidět i zátarasy z nákupních vozíků u obchodních center. Agentura AFP uvedla, že v Gentu byli při blokádách zraněni dva odboráři při srážce s autem, police řidiče vozu zadržela. „Odboráři se musejí vrátit k jednacímu stolu, stávkou se nic neřeší,“ uvedl v prohlášení belgický premiér Charles Michel, který zároveň poděkoval „těm, kteří dnes pracují“. Belgický ministr hospodářství Kris Peeters odhadl škody způsobené stávkou na 929 milionů eur (asi 24 miliard Kč). Poslední generální stávka se v Belgii konala v prosinci 2014.
