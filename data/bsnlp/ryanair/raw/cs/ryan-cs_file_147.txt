cz-147
cs
2018-11-09
https://www.novinky.cz/ekonomika/488718-francie-zabavila-letadlo-ryanairu-kratce-pred-startem.html
Francie zabavila letadlo Ryanairu krátce před startem

Boeing 737 byl zabaven ve čtvrtek večer na letišti v Bordeaux, a to krátce před plánovaným odletem do Londýna se 149 cestujícími na palubě. Cestující nakonec odletěli s pětihodinovým zpožděním jiným letadlem, upozornil britský server Daily Mail. Francouzské úřady se za zpoždění omluvily. Spor se týká státní pomoci, kterou Ryanair obdržel v letech 2008 až 2009 v souvislosti s aktivitami na regionálním letišti ve francouzském městě Angoulême. Evropská komise v roce 2014 tuto pomoc označila za nezákonnou a podle francouzských úřadů musí firma získané peníze vrátit. „Francouzské úřady k tomuto opatření přistoupily jako k poslední možnosti, když selhalo několik pokusů o získání peněz," uvedl francouzský Úřad pro civilní letectví (DGAC). Letadlo podle úřadu „zůstane znehybněné", dokud firma požadovanou částku nezaplatí. Incident je poslední z řady problémů, kterým Ryanair v nedávné době čelí. S italskými úřady se například pře o zrušení zákazu zpoplatnění zavazadel na palubě. Firma nedávno snížila odhad zisku na 1,1 - 1,2 miliardy eur kvůli letošním stávkám zaměstnanců.
