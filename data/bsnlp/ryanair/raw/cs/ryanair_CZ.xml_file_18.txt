cs-new-18
cs
2019-01-08
https://www.tyden.cz/rubriky/byznys/svet/spanelske-odbory-odvolaly-stavku-v-ryanairu_509374.html
Španělské odbory odvolaly stávku v Ryanairu

Odborové svazy irských nízkonákladových aerolinek Ryanair zastupující zaměstnance palubního personálu ve Španělsku odvolaly stávku za lepší pracovní podmínky plánovanou na úterý a budou pokračovat v dalším jednání s vedením. Odborové svazy SITCPLA a USO to oznámily v úterním prohlášení. Další stávky naplánované na čtvrtek a neděli zatím platí. Oba odborové svazy zastupující zhruba 1800 zaměstnanců požadují, aby aerolinky se svými zaměstnanci ve Španělsku uzavřely dohody podle španělského práva, nikoli podle irského, jak je tomu nyní. Odbory se rozhodly odvolat stávku v noci na úterý po jednání se zástupci Ryanairu v Madridu. Chtějí tak umožnit pokračovat v jednání, řekl agentuře AFP zástupce odborového svazu SITCPLA Manuel Lodeiro. Ryanair poprvé ve své více než třicetileté historii uznal odbory předloni v prosinci, aby tak odvrátil masové stávky, které mu hrozily v předvánočním období. Nedařilo se mu však s řadou z nich uzavřít dohody o pracovních podmínkách. Loni v létě tak odbory zahájily největší vlnu stávek v historii firmy, která způsobila rušení stovek letů. Ryanair si zatím dojednal pracovní dohody mimo jiné se zaměstnanci v Británii, Německu, Portugalsku a v Itálii. Ryanair létá do desítek zemí, včetně České republiky. Předloni přepravil zhruba 130 milionů cestujících. Španělsko je třetím největším trhem Ryanairu, má tam 13 ze svých 89 základen.
