bg-1095
bg
2018-05-27
http://news.bnt.bg/bg/a/nad-64-000-mlnii-sa-padnali-tazi-noshch-vv-velikobritaniya-pri-burya
Над 64 000 мълнии са паднали във Великобритания при буря

Над 64 000 мълнии са паднали тази нощ във Великобритания при бури с проливен дъжд. Съобщава се за локални наводнения, домакинства без електричество и нарушения в графика на летище Станстед. Там през нощта мълния повреди системата за зареждане на самолети с гориво.

Аварията беше отстранена още сутринта, но въпреки това през деня се стигна до отклоняване, анулиране и забавяне на полети. Станстед е третото по големина лондонско летище и с ключова роля в обслужването на нискобюджетната авиокампания Райънеър.
