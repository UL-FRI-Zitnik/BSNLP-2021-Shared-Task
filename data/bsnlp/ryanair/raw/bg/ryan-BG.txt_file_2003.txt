bg-2003
bg
2019-05-05
https://www.segabg.com/node/52786
Италия глоби "Уизеър" и "Райънеър" заради новите правила за багаж

Италия наложи глоби на нискотарифните авиокомпании "Уизеър" и "Райънеър" заради въведените през ноември нови правила за ръчен багаж, съобщиха информационните агенции. "Уизеър" ще трябва да плати 1 млн. евро, а "Райънеър" - 3 млн. евро, след като с новите разпоредби намалиха размерите на куфарите, които пътниците могат да носят като ръчен багаж и да качат в салона на самолетите.
Италианската Агенция за защита на конкуренцията обяви, че са незаконни таксите между 5 и 25 евро, които компаниите начисляват на пътниците, за да вземат по-големи куфари в салона на самолета. 
"Ръчният багаж е важен елемент от услугата въздушен транспорт и пренасянето му трябва да бъде позволено без налагането на допълнителни такси", се казва в решението на италианския регулатор. От Агенция за защита на конкуренцията в Рим също така разкритикуваха двете нискотарифни авиокомпании, че не включват в първоначално обявената цена на билетите и таксата, която начисляват за по-големите куфари, превозвани в багажното отделение на самолетите. Според регулатора това е в разрез с европейските правила по въпроса.
